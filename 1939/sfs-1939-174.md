---
beteckning: 1939:174
rubrik: "Lag om tillverkning, införsel och försäljning av gasskyddsmateriel"
departement: Försvarsdepartementet
utfardad_datum: 1939-05-19
publicerad_datum: 2007-08-31
forarbeten: "Rskr 1939:180"
pdf_url: https://svenskforfattningssamling.se/sites/default/files/sfs/1939-05/SFS1939-174.pdf
andringsforfattningar:
  - beteckning: "1960:425"
    anteckningar: ändr. 9 §
  - beteckning: "1992:1409"
    rubrik: "Lag (1992:1409) om upphävande av lagen (1939:174) om tillverkning, införsel och försäljning av gasskyddsmateriel"
    anteckningar: upph.
  - beteckning: "1980:163"
    rubrik: "Lag (1980:163) om ändring i lagen (1939:174) om tillverkning, införsel och försäljning av gasskyddsmateriel"
    anteckningar: ändr. 3 §
  - beteckning: "1975:691"
    anteckningar: "upph. 11, 12 §§; ändr. författningsrubr., 1-3, 6-10 §§"
  - beteckning: "1973:1005"
    anteckningar: ändr. 4 §
---

# Lag (1939:174) om tillverkning, införsel och försäljning av gasskyddsmateriel

## 1 §

Materiel till skydd mot stridsgaser indelas i två klasser: gasskyddsmateriel av första klass och gasskyddsmateriel av andra klass.

Med gasskyddsmateriel av första klass förstås i denna förordning:

gasmasker, jämte färdiga delar därtill, för beredande av skydd mot stridsgas;

filtreringsapparater, jämte färdiga delar därtill, för gasskyddsrum; samt

annan gasskyddsmateriel, beträffande vilken regeringen meddelat föreskrift, att bestämmelserna i denna lag angående gasskyddsmateriel av första klass skola gälla.

Med gasskyddsmateriel av andra klass förstås i denna lag sådan materiel, som utan att tillhöra gasskyddsmateriel av första klass avser att tjäna något av följande ändamål:

beredande av kroppsligt skydd mot stridsgas eller skydd för materiel och utrustning mot dylik gas;

fastställande av närvaron av stridsgas eller oskadliggörande av dylik gas;

behandling efter beröring med stridsgas; samt

demonstration och övning avseende skydd mot stridsgas. Lag ([1975:691](https://selex.se/eli/sfs/1975/691)).

## 2 §

Tillverkning av gasskyddsmateriel av första klass må icke bedrivas utan att regeringen därtill givit tillstånd. Vid beviljande av tillstånd meddelar regeringen de föreskrifter och villkor, som anses erforderliga för tillståndets åtnjutande. Lag ([1975:691](https://selex.se/eli/sfs/1975/691)).

## 3 §

Tillverkning, som avses i [2 §](#2), skall stå under kontroll av den myndighet regeringen bestämmer.

Det åligger tillverkare att för tillsyn bereda kontrollmyndigheten tillhörande tjänsteman, närhelst han det fordrar, tillträde till lokal, där tillverkningen bedrives, att meddela kontrollmyndigheten begärda upplysningar angående tillverkningen och därmed sammanhängande förhållanden ävensom att i övrigt ställa sig till efterrättelse de föreskrifter, som av regeringen eller kontrollmyndigheten meddelas för erhållande av betryggande kontroll. Lag ([1980:163](https://selex.se/eli/sfs/1980/163)).

## 4 §

Införsel till riket av gasskyddsmateriel av första klass må ej ske utan tillstånd av den i [3 §](#3) omförmälda kontrollmyndigheten. I fråga om hantering av oförtullad materiel gäller lagen ([1973:980](https://selex.se/eli/sfs/1973/980)) om transport, förvaring och förstöring av införselreglerade varor, m.m. Lag ([1973:1005](https://selex.se/eli/sfs/1973/1005)).

## 5 §

Försäljning av gasskyddsmateriel, av första eller andra klass, må bedrivas allenast efter anmälan till kontrollmyndigheten.

Såsom gasskyddsmateriel må icke saluhållas annan vara än sådan, som blivit till sin beskaffenhet godkänd av kontrollmyndigheten.

Har sådant godkännande lämnats beträffande vara, hänförlig till gasskyddsmateriel av andra klass, skola angående tillverkningen av varan bestämmelserna i [3 §](#3) äga motsvarande tillämpning.

## 6 §

Försäljare av gasskyddsmateriel vare skyldig att för tillsyn bereda kontrollmyndigheten tillhörande tjänsteman eller polismyndighet, närhelst såsant fordras, tillträde till lokal, där försäljningen bedrives, att meddela sådan tjänsteman eller myndighet begärda upplysningar angående såsom gasskyddsmateriel saluhållen vara ävensom att i övrigt ställa sig till efterrättelse de föreskrifter, som av regeringen eller kontrollmyndigheten meddelas för erhållande av betryggande kontroll över försäljningen.

I fråga om tjänsteman eller myndighet, som i denna paragraf avses, skall gälla vad i [3 §](#3) tredje stycket stadgas. Lag ([1975:691](https://selex.se/eli/sfs/1975/691)).

## 7 §

För undersökning eller godkännande av gasskyddsmateriel utgår avgift enligt taxa, som regeringen bestämmer. Lag ([1975:691](https://selex.se/eli/sfs/1975/691)).

## 8 §

Denna lag äger icke tillämpning på tillverkning, införsel eller försäljning för försvarsväsendets räkning. Lag ([1975:691](https://selex.se/eli/sfs/1975/691)).

## 9 §

Angående påföljd för olovlig införsel av gasskyddsmateriel av första klass och för försök därtill stadgas i lagen om straff för varusmuggling.

Tillverkar någon olovligen gasskyddsmateriel av första klass, eller saluhåller eller försäljer någon gasskyddsmateriel i strid mot bestämmelserna i denna lag, straffes med dagsböter eller fängelse, och vare egendomen förverkad.

Äro omständigheterna synnerligen mildrande, äge rätten pröva, huruvida egendomen skall vara förverkad.

Kan egendom, som förklarats förverkad, ej tillrättaskaffas, skall dess värde gäldas. Lag ([1975:691](https://selex.se/eli/sfs/1975/691)).