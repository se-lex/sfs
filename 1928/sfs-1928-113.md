---
beteckning: 1928:113
rubrik: Kungörelse med vissa bestämmelser angående ryska handelsdelegationens i Stockholm skattskyldighet m.m.
departement: Finansdepartementet
utfardad_datum: 1928-05-04
publicerad_datum: 2013-08-14
forarbeten: "Rskr 1928:49"
pdf_url: https://svenskforfattningssamling.se/sites/default/files/sfs/1928-05/SFS1928-113.pdf
---

# Kungörelse (1928:113) med vissa bestämmelser angående ryska handelsdelegationens i Stockholm skattskyldighet m.m.

Kungl. Maj:t har, sedan riksdagen godkänt ett mellan Sverige och de Socialistiska Rådsrepublikernas Union avslutat avtal, med tillhörande slutprotokoll, angående ryska handelsdelegationens i Stockholm rättigheter och skyldigheter, funnit gott förordna som följer:

1. Beträffande den handelsdelegationen åvilande skyldigheten att i egenskap av organ, som idkar handelsrörelse, för sin inkomst erlägga skatt till stat och kommun skall gälla, att såsom beskattningsbar inkomst skall anses ett beräknat belopp av fyra tiondels procent av totalvärdet av handelsdelegationens handelsomsättning.

Det skall åligga handelsdelegationen att avgiva deklaration angående sin inkomst, varemot delegationen icke skall vara skyldig att lämna vederbörande myndigheter andra upplysningar än dem, som äro nödvändiga för fastställandet av ovannämnda beräknade belopp.

2. Medlem av handelsdelegationen, som skall vara medborgare i de Socialistiska Rådsrepublikernas Union, är befriad från skyldighet att i Sverige erlägga skatt för inkomst av sin verksamhet i unionsregeringens tjänst.