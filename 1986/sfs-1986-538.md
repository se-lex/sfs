---
beteckning: 1986:538
rubrik: Förordning med instruktion för dialekt- och ortnamnsarkiven samt svenskt visarkiv
departement: Utbildningsdepartementet
utfardad_datum: 1986-08-11
publicerad_datum: 2008-10-17
forarbeten: "Jfr prop. 1985/86:100 (bil. 10 p.F 28), KrU 1985/86:18, rskr 1985/86:192"
pdf_url: https://svenskforfattningssamling.se/sites/default/files/sfs/1986-08/SFS1986-538.pdf
andringsforfattningar:
  - beteckning: "1986:939"
    rubrik: "Förordning (1986:939) om ändring i förordningen (1986:538) med instruktion för dialekt- och ortnamns- arkiven samt svenskt visarkiv"
    ikraft_datum: 1987-01-01
    anteckningar: "ändr. 4, 9, 18 §§"
  - beteckning: "1988:969"
    anteckningar: upph.
---

# Förordning (1986:538) med instruktion för dialekt- och ortnamnsarkiven samt svenskt visarkiv

## Inledande föreskrifter

### 1 §

Allmänna verksstadgan ([1965:600](https://selex.se/eli/sfs/1965/600)) skall, med undantag av [3 §](#3) 1 och [16 §](#16), tillämpas på myndigheten dialekt- och ortnamnsarkiven samt svenskt visarkiv.

Med chefen förstås vid tillämpningen av 5 och [9 §](#9)§ verksstadgan ordföranden i myndighetens styrelse och i övrigt arkivchefen i fråga om det arkiv han förestår.

## Uppgifter

### 2 §

Myndigheten har till uppgift att samla in, bevara, bearbeta och utge material om dialekter, personnamn, ortnamn, visor, folkmusik, folkminnen och den svenska jazzens historia samt att avge yttranden i ärenden om fastställande av ortnamn och granska förslag till namn på allmänna kartor.

I fråga om folkminnen omfattar uppgiften inte vad som ankommer på någon annan myndighet.

### 3 §

Myndigheten får ta betalt för sådan undervisning och sådana särskilda visningar som myndigheten anordnar inom ramen för sitt verksamhetsområde enligt grunder som föreskrivs av myndigheten efter samråd med riksrevisionsverket.

## Organisation

### 4 §

Myndigheten leds av en styrelse som består av en ordförande och fem andra ledamöter, vilka utses av regeringen. Styrelsen utser inom sig en vice ordförande.

Kungörelsen ([1974:224](https://selex.se/eli/sfs/1974/224)) om personalföreträdare i statlig myndighets styrelse m. m. skall tillämpas på myndigheten dialekt- och ortnamnsarkiven samt svenskt visarkiv. Förordning ([1986:939](https://selex.se/eli/sfs/1986/939)).

### 5 §

I myndigheten ingår dialekt- och folkminnesarkivet i Uppsala, ortnamnsarkivet i Uppsala, dialekt- och ortnamnsarkivet i Lund, dialekt-, ortnamns- och folkminnesarkivet i Göteborg, dialekt-, ortnamns- och folkminnesarkivet i Umeå, svenskt visarkiv, arkivet för ordbok över Sveriges medeltida personnamn samt arkivet för ordbok över Sveriges dialekter.

### 6 §

Varje arkiv förestås av en arkivchef.

Hos myndigheten finns i övrigt personal enligt särskilda beslut av regeringen samt annan personal i mån av behov och tillgång på medel.

I mån av behov och tillgång på medel får myndigheten anlita utomstående för särskilda uppdrag.

### 7 §

Till varje arkiv är knuten en rådgivande nämnd. Denna har till uppgift att behandla frågor om arbetets vetenskapliga inriktning och allmänna uppläggning.

Nämnden består av arkivchefen, som är nämndens ordförande, och högst fem andra ledamöter, som myndighetens styrelse utser särskilt. Om det finns särskilda skäl får antalet ledamöter i nämnden överstiga sex men inte nio.

Av ledamöterna i den nämnd som är knuten till arkivet för ordbok över Sveriges medeltida personnamn utses två efter förslag av Kungl. Vitterhets Historie och Antikvitets Akademien. Av ledamöterna i den nämnd som är knuten till arkivet för ordbok över Sveriges dialekter utses två efter förslag av Kungl. Gustav Adolfs Akademien.

## Ärendenas handläggning

### 8 §

Av styrelsen avgörs

1. viktigare författningsfrågor,

2. viktigare frågor om myndighetens organisation och arbetsformer,

3. anslagsfrågor och andra frågor av större ekonomisk betydelse,

4. frågor om tillsättning av tjänster,

5. frågor om skiljande från annan anställning än provanställning eller om skiljande från uppdrag eller om disciplinansvar, åtalsanmälan, avstängning eller läkarundersökning,

6. andra frågor som ordföranden eller en arkivchef hänskjuter till styrelsen.

### 9 §

Styrelsen är beslutför när ordföranden och minst tre av de i [4 §](#4) första stycket angivna ledamöterna är närvarande. När ett ärende av större vikt handläggs, skall om möjligt samtliga ledamöter närvara. Förordning ([1986:939](https://selex.se/eli/sfs/1986/939)).

### 10 §

Om ett styrelseärende är så brådskande att styrelsen inte hinner sammanträda för att behandla det, avgörs ärendet genom meddelanden mellan ordföranden och minst två andra ledamöter. Kan ärendet inte lämpligen avgöras på detta sätt, får ordföranden besluta ensam i närvaro av den föredragande till vars uppgifter ärendet hör. Beslut som fattas enligt denna paragraf skall anmälas vid nästa sammanträde med styrelsen.

### 11 §

Styrelsen får överlämna åt en arkivchef att avgöra ärenden som avses i [8 §](#8) 4 och som inte är av det slag att de behöver prövas av styrelsen.

### 12 §

Ärende, som inte skall avgöras av myndighetens styrelse, avgörs av den arkivchef till vars verksamhet ärendet hör.

Ärende om fastställande av ortnamn avgörs av arkivchefen vid ortnamnsarkivet i Uppsala. Innan sådant ärende avgörs skall den rådgivande nämnden höras samt, vid fastställande av namn på ort inom annat ortnamnsarkivs undersökningsområde, yttrande inhämtas från chefen för berört arkiv.

### 13 §

I arbetsordningen eller genom särskilda beslut får det överlämnas åt någon annan tjänsteman än en arkivchef att avgöra ärenden som inte är av det slag att de behöver prövas av arkivchefen.

### 14 §

Ärendena avgörs efter föredragning. I arbetsordningen eller genom särskilda beslut får dock medges att ärenden som handläggs enligt [13 §](#13) avgörs utan föredragning.

Föredragningen av ett ärende ankommer på ordföranden eller särskilt förordnad föredragande.

### 15 §

Varje arkivchef har, efter kallelse av styrelseordföranden, rätt att närvara vid sammanträde med styrelsen, då denna behandlar ärende som rör hans arkiv. I sådant fall har arkivchefen rätt att delta i styrelsens överläggningar men inte i dess beslut.

### 16 §

Av förordningen ([1978:592](https://selex.se/eli/sfs/1978/592)) om vissa medbestämmandeformer i statlig tjänst m. m. följer att myndighetens befogenhet att besluta kan vara begränsad i vissa avseenden.

### 17 §

Styrelseordföranden får utan föredragning meddela beslut som inte utan olägenhet kan uppskjutas till dess en föredragande kan inställa sig.

### 18 §

I arbetsordningen eller genom särskilda beslut skall bestämmas vem som får begära in förklaringar, upplysningar eller yttranden i ärendena. Förordning ([1986:939](https://selex.se/eli/sfs/1986/939)).

### 19 §

Rådgivande nämnd skall sammanträda på kallelse av arkivchefen så ofta omständigheterna föranleder det eller när minst två av ledamöterna begär det för visst ändamål. I nämndens överläggningar och beslut skall som ledamot delta även arkivarie vid handläggning av ärende som rör hans verksamhet.

Tjänstetillsättning m.m.

### 20 §

Ordföranden och övriga ledamöter i styrelsen förordnas av regeringen för högst tre år. Förordnande kan förlängas en gång. Om det finns särskilda skäl kan förordnande förlängas mer än en gång.

Tjänster tillsätts av myndigheten.

Ledamöter i rådgivande nämnd som inte är självskrivna utses av styrelsen för högst tre år.

## Bisysslor

### 21 §

Besked enligt [37 §](#37) andra stycket anställningsförordningen ([1965:601](https://selex.se/eli/sfs/1965/601)) lämnas av myndigheten även i fråga om styrelseordföranden.