---
beteckning: 1961:128
rubrik: Förordning om utförsel av obeskattade varor i fartygstrafiken över Öresund
departement: Finansdepartementet
utfardad_datum: 1961-05-26
publicerad_datum: 2008-10-08
forarbeten: "Prop. 1961:157; BeU 1961:65; Rskr 1961:323"
pdf_url: https://svenskforfattningssamling.se/sites/default/files/sfs/1961-05/SFS1961-128.pdf
andringsforfattningar:
  - beteckning: "1985:186"
    rubrik: "Förordning (1985:186) om ändring i kungörelsen (1961:128) med särskilda bestämmelser om utförsel av obeskattade varor i fartygstrafiken över Öresund"
    ikraft_datum: 1985-05-01
    anteckningar: "ändr. författningsrubr., 2, 4 §§"
  - beteckning: "1994:1694"
    anteckningar: "upph,"
  - beteckning: "1961:663"
    anteckningar: ändr. 2 §
---

# Förordning (1961:128) om utförsel av obeskattade varor i fartygstrafiken över Öresund

## 1 §

Om utförsel av obeskattade varor såsom proviant med passagerarfartyg i trafik mellan svenska hamnar, belägna söder om Kullens fyr och norr om Falsterbo fyr, samt danska hamnar från och med Gilleleje i norr till och med Köge i söder skola, utöver vad som stadgas i kungörelsen den 26 april 1957 (nr 123) med särskilda bestämmelser om utförsel av vissa obeskattade varor såsom proviant eller resgods, gälla följande särskilda bestämmelser.

## 2 §

Spritdrycker, vin, maltdrycker och tobaksvaror, som är obeskattade, får medföras från tullområdet endast under villkor att

1. god ordning och nykterhet upprätthålls ombord;

2. spritdrycker eller vin inte tillhandahålls passagerare, som kan antas inte ha fyllt 18 år, och tobaksvaror inte utlämnas till passagerare, som kan antas inte ha fyllt 15 år;

3. spritdrycker, vin eller maltdrycker inte utlämnas till passagerare för att föras i land;

4. spritdrycker eller vin inte utskänks till passagerare före klockan 12;

5. högst 20 cigarretter eller 10 cigarrer eller 10 cigariller eller 50 gram andra tobaksvaror utlämnas till en passagerare för enkel resa. Förordning ([1985:186](https://selex.se/eli/sfs/1985/186)).

## 3 §

Av spritdrycker må medföras högst 5 liter per 1 000 passagerare för varje enkel resa, om resan går från svensk hamn norr om Landskrona till dansk hamn norr om Vedbaek, samt i annat fall högst 25 liter per 1 000 passagerare för varje enkel resa.

Tobaksvaror må ej medföras i större omfattning än som enligt tullmyndighets beprövande motsvarar den i [2 §](#2) medgivna utlämningen.

Andra obeskattade varor än tobaksvaror och chokladvaror må medföras endast för förtäring ombord.

## 4 §

Framgår av omständigheterna att huvudsyftet med turen inte är att upprätthålla trafik i egentlig bemärkelse, får obeskattade spritdrycker, vin, maltdrycker, tobaksvaror och chokladvaror inte medföras. Förordning ([1985:186](https://selex.se/eli/sfs/1985/186)).

## 5 §

Iakttagas icke villkoren i [2 §](#2) eller föranleder medförandet av obeskattade varor smuggling av sådana varor, äger generaltullstyrelsen, för tid som med hänsyn till överträdelsens omfattning och övriga omständigheter finnes skälig, besluta att i [4 §](#4) avsedda obeskattade varor icke må medföras på fartyg, med vilka det ifrågavarande rederiet bedriver trafik som i [1 §](#1) sägs.

## 6 §

Med obeskattade varor avses i denna kungörelse icke varor, som visas hava undergått vederbörlig beskattning i Danmark.

## 7 §

De närmare föreskrifter, som erfordras för tillämpning av denna kungörelse, meddelas av generaltullstyrelsen.