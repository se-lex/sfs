---
beteckning: 1998:1702
rubrik: Lag om inspektioner enligt Förenta nationernas fördrag om fullständigt förbud mot kärnsprängningar
departement: Utrikesdepartementet
utfardad_datum: 1998-12-17
publicerad_datum: 2014-06-30
forarbeten: "Prop. 1997/98:174, 1998/99:UU4, rskr. 1998/99:25"
pdf_url: https://rkrattsdb.gov.se/SFSdoc/98/981702.pdf
andringsforfattningar:
  - beteckning: "2014:773"
    rubrik: "Lag (2014:773) om ändring i lagen (1998:1702) om inspektioner enligt Förenta nationernas fördrag om fullständigt förbud mot kärnsprängningar"
    anteckningar: ändr. 5 §
---

# Lag (1998:1702) om inspektioner enligt Förenta nationernas fördrag om fullständigt förbud mot kärnsprängningar

## 1 §

Denna lag gäller sådana inspektioner som avses i Förenta nationernas fördrag om fullständigt förbud mot kärnsprängningar och som företas på en plats under svensk jurisdiktion.

## 2 §

Om en inspektion enligt fördraget aktualiseras skall regeringen fatta beslut om inspektionens genomförande och närmare ange vilka åtgärder som får vidtas enligt [4 §](#4). Regeringen skall utse en myndighet som skall närvara vid inspektionen och bistå en inspektionsgrupp.

Om en inspektion kan komma att röra en enskilds rätt skall den enskilde ges tillfälle att yttra sig innan regeringen fattar beslut om inspektionens genomförande. Den enskilde behöver dock inte höras, om den tid som står till förfogande inte medger det eller om ett hörande allvarligt skulle försvåra inspektionens genomförande.

## 3 §

Den myndighet som regeringen utsett att närvara vid inspektionen får besluta i frågor som avser verkställighet av regeringens beslut. Myndigheten skall hänskjuta frågor av särskild vikt till regeringen. En enskild har rätt att få en fråga som rör hans rätt hänskjuten till regeringen.

## 4 §

En inspektion får innefatta

1. att en internationell inspektionsgrupp och observatörer tillsammans med representanter för en svensk myndighet ges tillträde till områden, anläggningar eller byggnader som inte utgör bostad,

2. att inspektionsgruppen tillåts att ta med sig och använda mätapparatur och annan teknisk utrustning för samla in och registrera uppgifter,

3. att mätningar utförs, att prover tas från marken och under marken samt att borrningar görs,

4. att överflygningar görs för att fotografera eller filma ett avgränsat område, och

5. att prover och uppgifter förs ut ur landet av inspektionsgruppen för undersökning och analys.

## 5 §

Polismyndigheten ska på begäran av regeringen eller av den myndighet som avses i [2 §](#2) första stycket lämna det biträde som kan behövas för att ett beslut enligt denna lag ska kunna verkställas. Lag ([2014:773](https://selex.se/eli/sfs/2014/773)).

## 6 §

Vid tillämpningen av denna lag skall särskilt beaktas intresset av att skydda uppgifter av betydelse för rikets säkerhet samt företagshemligheter.