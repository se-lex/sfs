---
beteckning: 2000:1086
rubrik: Insiderstrafflag
departement: Finansdepartementet
utfardad_datum: 2000-11-30
publicerad_datum: 2024-09-03
forarbeten: "Prop. 1999/2000:109, bet. 2000/01:JuU4, rskr. 2000/01:48"
pdf_url: https://rkrattsdb.gov.se/SFSdoc/00/001086.pdf
andringsforfattningar:
  - beteckning: "2004:70"
    rubrik: "Lag (2004:70) om ändring i insiderstrafflagen (2000:1086)"
    ikraft_datum: 2004-04-01
    anteckningar: ändr. 1 §
  - beteckning: "2004:587"
    rubrik: "Lag (2004:587) om ändring i insiderstrafflagen (2000:1086)"
    ikraft_datum: 2004-10-08
    anteckningar: "ändr. 2, 7, 8 §§"
  - beteckning: "2005:377"
    anteckningar: upph.
---

# Insiderstrafflag (2000:1086)

## Definitioner

### 1 §

I denna lag förstås med

1. insiderinformation: information om en icke offentliggjord eller inte allmänt känd omständighet som är ägnad att väsentligt påverka kursen på finansiella instrument,

2. handel på värdepappersmarknaden: handel på börs eller någon annan organiserad marknadsplats eller handel med eller genom någon som yrkesmässigt bedriver sådan verksamhet som avses i 1 kap. [3 §](#kap1.3) första stycket lagen ([1991:981](https://selex.se/eli/sfs/1991/981)) om värdepappersrörelse,

3. finansiellt instrument: fondpapper och annan rättighet eller förpliktelse avsedd för handel på värdepappersmarknaden,

4. fondpapper: aktie och obligation samt sådana andra delägarrätter eller fordringsrätter som är utgivna för allmän omsättning, fondandel och aktieägares rätt gentemot den som för hans räkning förvarar aktiebrev i ett utländskt bolag (depåbevis). Lag ([2004:70](https://selex.se/eli/sfs/2004/70)).

## Insiderbrotten

### 2 §

Den som har anställning, uppdrag eller annan befattning, som normalt innebär att han eller hon får kännedom om omständigheter som har betydelse för kursen på finansiella instrument, och som på grund härav fått insiderinformation eller den som får insiderinformation som rör ett aktiebolag eller ett europabolag i vilket han eller hon äger aktier och

1. för egen eller någon annans räkning genom handel på värdepappersmarknaden förvärvar eller avyttrar sådana finansiella instrument som informationen rör, eller

2. använder informationen till att med råd eller på annat sådant sätt föranleda någon annan till förvärv eller avyttring som avses i 1,

döms för insiderbrott till fängelse i högst två år. Lag ([2004:587](https://selex.se/eli/sfs/2004/587)).

### 3 §

För insiderbrott döms också den som i annat fall än som anges i [2 §](#2) får insiderinformation som antingen måste ha röjts av någon som avses i [2 §](#2) eller på annat sätt kommit ut obehörigen och

1. för egen eller någon annans räkning genom handel på värdepappersmarknaden förvärvar eller avyttrar sådana finansiella instrument som informationen rör, eller

2. använder informationen till att med råd eller på annat sådant sätt föranleda någon annan till förvärv eller avyttring som avses i 1.

### 4 §

Är brott som avses i 2 eller [3 §](#3) att anse som ringa, döms för insiderförseelse till böter eller fängelse i högst sex månader.

### 5 §

Är brott som avses i 2 eller [3 §](#3) med hänsyn till affärens omfattning och övriga omständigheter grovt, döms för grovt insiderbrott till fängelse lägst sex månader och högst fyra år.

### 6 §

Den som av grov oaktsamhet begår en gärning som anges i 2 eller [3 §](#3), döms för vårdslöst insiderförfarande till böter eller fängelse i högst ett år.

### 7 §

Den som har anställning, uppdrag eller annan befattning, som normalt innebär att han eller hon får kännedom om omständigheter som har betydelse för kursen på finansiella instrument, och som på grund härav fått insiderinformation och som obehörigen röjer sådan information, döms för obehörigt röjande av insiderinformation till böter eller fängelse i högst sex månader. Detsamma gäller den som fått insiderinformation beträffande ett aktiebolag eller ett europabolag i vilket han eller hon äger aktier och som obehörigen röjer sådan information.

För det fall informationen blir allmänt känd samtidigt med att den röjs döms dock inte till ansvar. Lag ([2004:587](https://selex.se/eli/sfs/2004/587)).

### 8 §

Utan hinder av 2-[6 §](#6)§ får

1. befattningshavare hos företag som driver värdepappersrörelse med stöd av 1 kap. 3, 3 c eller [3 d §](#3d) lagen ([1991:981](https://selex.se/eli/sfs/1991/981)) om värdepappersrörelse fullgöra uppdrag som lämnats företaget att förvärva eller avyttra finansiella instrument samt, utan användande av insiderinformation, fullgöra verksamhet som följer av avtal om att upprätthålla en marknad i ett eller flera finansiella instrument,

2. förvärv ske av annat än option eller termin då insiderinformationen är ägnad att sänka kursen eller avyttring ske av annat än option eller termin då informationen är ägnad att höja kursen,

3. uppgifter fullgöras som åligger någon på grund av vad som föreskrivits i lag eller annan författning,

4. förvärv ske för en juridisk persons räkning av aktier i ett aktiebolag eller ett europabolag, om insiderinformationen endast utgörs av information om en åtgärd som syftar till och är ägnad att leda till ett offentligt erbjudande av den juridiska personen till en vidare krets om förvärv av aktier i aktiebolaget eller europabolaget,

5. innehavare av option när optionens löptid går ut förvärva eller avyttra den underliggande tillgången eller avyttra optionen,

6. utfärdare av option i samband med lösen avyttra eller förvärva den underliggande tillgång som optionen avser,

7. den som förvärvat eller avyttrat termin fullgöra avtalet vid slutdag,

8. förvärv eller avyttring ske av andra finansiella instrument än aktier, om förvärvet eller avyttringen sker utan att insiderinformation används.

Vad som föreskrivs i denna paragraf om aktie skall också tillämpas på aktierelaterade finansiella instrument såsom teckningsrätt, interimsbevis, optionsbevis, konvertibelt skuldebrev, skuldebrev förenat med optionsrätt till nyteckning, vinstandelsbevis, aktieoption och aktietermin. Lag ([2004:587](https://selex.se/eli/sfs/2004/587)).

## Otillbörlig kurspåverkan

### 9 §

Den som, vid handel på värdepappersmarknaden, i avsikt att otillbörligt påverka priset vid allmän omsättning av finansiella instrument

1. sluter avtal eller företar annan rättshandling för skens skull,

2. i hemlighet förenar avyttring av finansiella instrument med utfästelse att senare förvärva dessa till visst lägsta pris eller med villkor som begränsar rätten till fortsatt avyttring eller annars är avsedda att undandra instrumenten allmän omsättning,

döms för otillbörlig kurspåverkan till fängelse i högst två år eller, om brottet är ringa, till böter eller fängelse i högst sex månader.

Detsamma gäller, om någon, i annat fall än som avses i första stycket, vid handel på värdepappersmarknaden i avsikt att otillbörligt påverka priset vid allmän omsättning av finansiella instrument ingår köp- eller säljavtal, lämnar anbud om slutande av sådant avtal, vidtar annan liknande åtgärd eller föranleder någon annan till sådan rättshandling och åtgärden är ägnad att vilseleda köpare och säljare av finansiella instrument.

Är brottet med hänsyn till omfattningen av kurspåverkan eller övriga omständigheter att anse som grovt, skall dömas till fängelse i lägst sex månader och högst fyra år.

## Gemensam bestämmelse

### 10 §

Ansvar enligt denna lag skall inte dömas ut vid affärer som genomförs för Sveriges riksbanks eller Riksgäldskontorets räkning.

## Förverkande

### 11 §

Vinning av brott enligt 2-[6 §](#6)§ skall förklaras förverkad, om det inte är oskäligt.

Tillsyn m.m.

### 12 §

Finansinspektionen övervakar att bestämmelserna i denna lag följs.

I 6 kap. [1 a §](#kap6.1a) lagen ([1991:980](https://selex.se/eli/sfs/1991/980)) om handel med finansiella instrument finns bestämmelser om Finansinspektionens rätt att få de uppgifter som den behöver för övervakningen av denna lag.

### 13 §

För att bekosta Finansinspektionens övervakning enligt denna lag skall de institut som står under inspektionens tillsyn betala årliga avgifter enligt de närmare föreskrifter som regeringen meddelar.

## Anmälan om brott

### 14 §

Finansinspektionen skall göra anmälan till åklagaren så snart det finns anledning att anta att brott enligt denna lag har begåtts.