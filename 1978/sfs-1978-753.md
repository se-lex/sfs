---
beteckning: 1978:753
rubrik: Förordning med instruktion för bostadsstyrelsens bostadssociala råd
departement: Bostadsdepartementet
utfardad_datum: 1978-11-10
publicerad_datum: 2008-10-10
pdf_url: https://svenskforfattningssamling.se/sites/default/files/sfs/1978-11/SFS1978-753.pdf
andringsforfattningar:
  - beteckning: "1988:590"
    anteckningar: upph.
---

# Förordning (1978:753) med instruktion för bostadsstyrelsens bostadssociala råd

## 1 §

Bostadsstyrelsens bostadssociala råd har till uppgift att bistå styrelsen i frågor som rör boendemiljö och boendeservice, utvärdering av bostadsbyggandet från miljömässiga och bostadssociala synpunkter samt initiering av utredningsoch forskningsarbete inom det bostadssociala området och boendemiljöområdet.

Rådet skall dessutom följa utvecklingen vad gäller metoder för kommunal planering av bostadsförsörjningen från miljömässiga och bostadssociala utgångspunkter.

## 2 §

Rådet består av generaldirektören i bostadsstyrelsen, som är rådets ordförande, och elva andra ledamöter. Vid förhinder för generaldirektören fungerar som ordförande den som generaldirektören utser bland verkets tjänstemän.

## 3 §

I rådet skall ingå företrädare för var och en av följande myndigheter, nämligen socialstyrelsen, skolöverstyrelsen, statens invandrarverk, statens råd för byggnadsforskning och statens planverk. Därjämte skall tillfälle beredas Svenska kommunförbundet, Sveriges allmännyttiga bostadsföretag, Sveriges fastighetsägareförbund och Hyresgästernas riksförbund att ha var sin företrädare i rådet.

Återstående två ledamöter skall företräda kommuner.

## 4 §

Andra ledamöter av rådet än ordföranden utses av bostadsstyrelsen för en tid av högst tre år. Företrädare som avses i [3 §](#3) första stycket utses efter samråd med vederbörande myndighet eller organisation.