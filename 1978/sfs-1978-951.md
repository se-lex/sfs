---
beteckning: 1978:951
rubrik: Lag om statligt investeringsbidrag för vissa byggnadsarbeten
departement: Finansdepartementet
utfardad_datum: 1978-12-18
publicerad_datum: 2008-10-10
forarbeten: "SkU 1978/79:19, rskr 1978/79:107"
pdf_url: https://svenskforfattningssamling.se/sites/default/files/sfs/1978-12/SFS1978-951.pdf
andringsforfattningar:
  - beteckning: "1994:103"
    anteckningar: upph.
---

# Lag (1978:951) om statligt investeringsbidrag för vissa byggnadsarbeten

## 1 §

Fysisk eller juridisk person, som driver rörelse, jordbruk eller skogsbruk och som under perioden den 1 oktober 1978-den 30 september 1979 igångsätter ny-, till- eller ombyggnad på fastighet för användning i förvärvskällan, äger efter ansökan erhålla statligt investeringsbidrag enligt bestämmelserna i denna lag. Investeringsbidrag får vidare åtnjutas av fastighetsägare såvida denne under nämnda period igångsätter ny-, till- eller ombyggnad på fastighet som är avsedd att användas i rörelse bedriven av annan än fastighetsägaren.

Byggnadsarbete anses igångsatt när det har påbörjats på arbetsplatsen.

Investeringsbidrag enligt denna lag räknas inte som skattepliktig inkomst enligt kommunalskattelagen ([1928:370](https://selex.se/eli/sfs/1928/370)) och lagen ([1947:576](https://selex.se/eli/sfs/1947/576)) om statlig inkomstskatt.

## 2 §

Investeringsbidrag får inte utgå om näringsidkaren för beskattningsår under den period som anges i [1 §](#1) kunnat helt utnyttja avdrag enligt lagen ([1978:950](https://selex.se/eli/sfs/1978/950)) om särskilt investeringsavdrag för vissa byggnadsarbeten. Investeringsbidrag får heller inte utgå, om näringsidkaren för beskattningsåret helt eller delvis har åtnjutit avdrag som nyss nämnts. Bedömningen av frågan huruvida nämnda avdrag kunnat utnyttjas eller har åtnjutits får grundas på taxeringsnämndens beslut.

Investeringsbidrag utgör fyra procent av sådan kostnad för byggnadsarbete enligt [1 §](#1) första stycket som nedläggs under perioden den 1 oktober 1978-den 31 mars 1980. Kostnad anses nedlagd under denna period om den avser arbete som har utförts på byggnad och material som har fogats in i byggnad under perioden.

Har statsbidrag utgått för byggnadsarbetet beräknas investeringsbidraget på den del av kostnaden som inte täcks av statsbidraget.

Investeringsbidrag utgår för det beskattningsår under vilket kostnad för byggnadsarbetet har nedlagts. Det kan utgå för högst tre beskattningsår och får inte beräknas på högre anskaffnings- eller tillverkningskostnad än 1000000 kronor för varje beskattningsår.

## 3 §

Investeringsbidrag utgår inte för kostnader till den del de avser

lokaler avsedda för bostadsändamål,

bensinstation, parkeringshus eller parkeringsanläggning,

butiks-, kontors-, bank-, hotell- eller restauranglokaler,

samlingslokaler eller nöjeslokaler,

sporthall eller annan idrottsanläggning.

Investeringsbidrag utgår endast om den kostnad under beskattningsåret som skall ligga till grund för beräkning av bidraget för ett och samma byggnadsarbete har uppgått till minst 10000 kronor.

## 4 §

Ansökan om investeringsbidrag skall göras skriftligen och prövas av riksskatteverket. Ansökningshandlingen, som skall avges på heder och samvete, skall inges senast en månad efter det taxeringen för beskattningsåret vunnit laga kraft.

Sökanden skall skriftligen medge att riksskatteverket får granska sökandens räkenskaper och inhämta de uppgifter ur sökandens självdeklaration som behövs för tillämpningen av denna lag.

Investeringsbidrag utgår endast om sökanden företer tillfredsställande utredning om förhållande som avses i [2 §](#2) första stycket samt om den byggnadskostnad som skall ligga till grund för beräkningen av bidraget.

Har sökanden inte lämnat medgivande som avses i andra stycket skall ansökan avslås.

## 5 §

I fråga om handelsbolag eller enkelt bolag beräknas investeringsbidrag för bolaget.

## 6 §

Efter beslut om investeringsbidrag skall riksskatteverket verkställa utbetalning i enlighet med beslutet.

Riksskatteverket skall omedelbart efter det att beslut i fråga om investeringsbidrag har meddelats lämna uppgift härom till länsstyrelsen i sökandens hemortskommun.

## 7 §

Talan mot riksskatteverkets beslut enligt denna lag föres hos regeringen genom besvär.

## 8 §

Den som till ledning för myndighets beslut i fråga om utbetalning av investeringsbidrag avgivit handling med oriktig uppgift och därigenom föranleder utbetalning med för högt belopp är skyldig att till statsverket återbetala vad han har erhållit för mycket.