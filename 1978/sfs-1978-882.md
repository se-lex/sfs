---
beteckning: 1978:882
rubrik: Lag om säkerhet för skattefordringar m.m.
departement: Finansdepartementet
utfardad_datum: 1978-12-14
publicerad_datum: 2008-10-10
forarbeten: "Prop. 1978/79:28, SkU 1978/79:13, rskr 1978/79:83"
pdf_url: https://svenskforfattningssamling.se/sites/default/files/sfs/1978-12/SFS1978-882.pdf
andringsforfattningar:
  - beteckning: "1984:661"
    rubrik: "Lag (1984:661) om ändring i lagen (1978:882) om säkerhet för skattefordringar m.m."
    ikraft_datum: 1986-01-01
    anteckningar: "ändr. 2, 4 §§"
  - beteckning: "1993:891"
    anteckningar: upph.
  - beteckning: "1981:841"
    rubrik: "Lag (1981:841) om ändring i lagen (1978:882) om säkerhet för skattefordringar m.m."
    anteckningar: ändr. 1 §
---

# Lag (1978:882) om säkerhet för skattefordringar m.m.

## 1 §

Vid indrivning av fordran i allmänt mål får kronofogdemyndighet i samband med att uppskov beviljas med betalning eller med viss indrivningsåtgärd ta emot säkerhet som gäldenären eller, där gäldenären kan antas medge det, annan erbjuder sig att ställa.

I [1 kap. 6 § utsökningsbalken](https://selex.se/eli/sfs/1981/774#kap1.6) finns bestämmelser om vad som avses med allmänt mål. Lag ([1981:841](https://selex.se/eli/sfs/1981/841)).

## 2 §

Säkerhet får bestå av pant, borgen eller företagshypotek.

Borgen skall ställas såsom för egen skuld. Om den ställs av två eller flera personer gemensamt skall den vara solidarisk. Lag ([1984:661](https://selex.se/eli/sfs/1984/661)).

## 3 §

Kronofogdemyndigheten skall vid mottagande av säkerhet besluta under vilka förutsättningar säkerheten får tas i anspråk. Beslutet får ändras, när omständigheterna föranleder därtill.

Kronofogdemyndigheten får utan hinder av att säkerhet har mottagits vidta indrivningsåtgärd, när anledning därtill förekommer.

## 4 §

Pant får tillgodogöras i den ordning som gäller för utmätt egendom.

Borgen får genast utsökas. Därvid gäller i tillämpliga delar bestämmelserna i uppbördslagen ([1953:272](https://selex.se/eli/sfs/1953/272)) om indrivning av restförd skatt. Införsel får äga rum om det är medgivet beträffande den fordran som säkerheten avser.

Om ett företagshypoteksbrev utgör säkerhet, får utmätning genast ske i den egendom som omfattas av företagshypoteket, även när detta gäller i annan näringsverksamhet än gäldenärens.  Lag ([1984:661](https://selex.se/eli/sfs/1984/661)).

## 5 §

Kronofogdemyndighetens beslut att vägra ta emot erbjuden säkerhet eller beslut i fråga som avses i [3 §](#3) får inte överklagas.