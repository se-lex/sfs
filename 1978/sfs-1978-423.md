---
beteckning: 1978:423
rubrik: Lag om skattelättnader för vissa sparformer
departement: Finansdepartementet
utfardad_datum: 1978-06-01
publicerad_datum: 2008-10-10
forarbeten: "Prop. 1977/78:165, FiU 1977/78:37, rskr 1977/78:346"
pdf_url: https://svenskforfattningssamling.se/sites/default/files/sfs/1978-06/SFS1978-423.pdf
andringsforfattningar:
  - beteckning: "1983:893"
    rubrik: "Lag (1983:893) om ändring i lagen (1978:423) om skattelättnader för vissa sparformer"
    ikraft_datum: 1984-01-01
    anteckningar: ändr. 1-4 §§
  - beteckning: "1990:692"
    rubrik: "Lag (1990:692) om upphävande av lagen (1978:423) om skattelättnader för vissa sparformer"
    ikraft_datum: 1990-07-01
    anteckningar: upph.
  - beteckning: "1999:1266"
    rubrik: "Lag (1999:1266) om ändring i lagen (1990:692) om upphävande av lagen (1978:423) om skattelättnader för vissa sparformer"
    ikraft_datum: 2000-01-01
    anteckningar: "ändr. 1990:692"
  - beteckning: "1982:1207"
    rubrik: "Lag (1982:1207) om ändring i lagen (1978:423) om skattelättnader för vissa sparformer"
    anteckningar: ändr. 4 §
  - beteckning: "1980:1053"
    rubrik: "Lag (1980:1053) om ändring i lagen (1978:423) om skattelättnader för vissa sparformer"
    anteckningar: ändr. 2 §
  - beteckning: "1980:151"
    rubrik: "Lag (1980:151) om ändring i lagen (1978:423) om skattelättnader för vissa sparformer"
    anteckningar: "ändr. 2, 5 §§"
  - beteckning: "1982:1199"
    rubrik: "Lag (1982:1199) om ändring i lagen (1978:423) om skattelättnader för vissa sparformer"
    anteckningar: "ändr. 2, 5 §§"
---

# Lag (1978:423) om skattelättnader för vissa sparformer

## 1 §

Skattelättnader enligt denna lag medges fysisk person över 16 år, som har varit bosatt eller stadigvarande har vistats här i riket under någon del av inkomståret och som under året har haft sådan inkomst som enligt [9 §](#9) 3 mom. andra stycket lagen ([1947:576](https://selex.se/eli/sfs/1947/576)) om statlig inkomstskatt är att anse som A-inkomst eller har haft inkomst enligt lagen ([1958:295](https://selex.se/eli/sfs/1958/295)) om sjömansskatt. Skattelättnader medges inte för sparande som sker efter utgången av mars 1984.

Frågan om den skattskyldiges ålder bedöms enligt [65 §](#65) kommunalskattelagen ([1928:370](https://selex.se/eli/sfs/1928/370)).

Med inkomstår förstås det kalenderår som närmast har föregått taxeringsåret. Lag ([1983:893](https://selex.se/eli/sfs/1983/893)).

## 2 §

Sparskattereduktion åtnjuts med 10 % av belopp som under inkomståret har insatts på särskilt lönsparkonto och som vid årets utgång innestår på kontot samt med 20 % av belopp som under inkomståret har insatts på aktiesparkonto och som vid årets utgång motsvaras av andelar i aktiesparfond enligt lagen ([1978:428](https://selex.se/eli/sfs/1978/428)) om aktiesparfonder eller innestår på kontot för inköp av sådana andelar. Sparskattereduktion åtnjuts under förutsättning att insättningar på lönsparkonto eller aktiesparkonto har gjorts på kontot under minst sex av inkomstårets månader. För sparande under år 1983 medges dock sparskattereduktion, även om insättningar gjorts under ett mindre antal månader. Varje insättning skall uppgå till lägst 75 kronor och högst 600 kronor. Högsta belopp för insättning på lönsparkonto är dock 400 kronor. Sparskattereduktion får -- utom i fall som avses i andra stycket -- inte beräknas på högre sammanlagt belopp än 7 200 kronor, varav högst 4 800 kronor får avse insättningar på lönsparkonto. Sparskattereduktion får inte heller beräknas på högre belopp än som motsvaras av sådan inkomst som anges i [1 §](#1). Öretal som uppkommer vid beräkning av sparskattereduktion bortfaller. För insättningar under år 1984 åtnjuts ej sparskattereduktion.

Har sparande enligt första stycket påbörjats under senare delen av året men har inte insättningar skett under sex månader, åtnjuts sparskattereduktion för sådana sparmedel först vid beräkning av skatt för det närmast följande inkomståret. Sparskattereduktion enligt detta stycket medges endast om sparandet under det sistnämnda inkomståret uppfyller de förutsättningar som anges i första stycket. För att sparande under år 1982 skall berättiga till sparskattereduktion vid 1984 års taxering krävs vidare att insättningar på lönsparkonto eller aktiesparkonto har gjorts under minst sex månader under år 1983. Sparskattereduktion får med tillämpning av detta stycke beräknas på ett sammanlagt belopp av högst 10 200 kronor, varav högst 6 800 kronor får avse insättningar på lönsparkonto. Bestämmelserna i detta stycke tillämpas inte i fråga om sparande som påbörjas under år 1983.

I fråga om sparskattereduktion tillämpas [2 §](#2) 4 mom. femte och sjätte styckena uppbördslagen ([1953:272](https://selex.se/eli/sfs/1953/272)). Sparskattereduktion skall tillgodoräknas den skattskyldige före annan skattereduktion.

Har skattskyldig under beskattningsåret varit skyldig att erlägga sjömansskatt och har denna nedsatts enligt [12 §](#12) 4 mom. lagen ([1958:295](https://selex.se/eli/sfs/1958/295)) om sjömansskatt på grund av bestämmelserna i denna lag, skall reduktionsbeloppet minskas med det belopp varmed nedsättning har skett. Lag ([1983:893](https://selex.se/eli/sfs/1983/893)).

## 3 §

Har sparskattereduktion åtnjutits enligt [2 §](#2), utgör räntan på sparmedlen under inkomståret och närmast följande fem år inte skattepliktig inkomst vid taxering enligt kommunalskattelagen ([1928:370](https://selex.se/eli/sfs/1928/370)) eller lagen ([1947:576](https://selex.se/eli/sfs/1947/576)) om statlig inkomstskatt. Vad nu har sagts gäller inte ränta som belöper på sådan del av inkomstår som anges i [2 §](#2) andra stycket första meningen. Ränta och utdelning som tillfaller aktiesparfond utgör inte heller skattepliktig inkomst.

Räntan på sparmedel som satts in på lönsparkonto under år 1984 utgör inte skattepliktig inkomst under det året eller de närmast följande fyra åren. Lag ([1983:893](https://selex.se/eli/sfs/1983/893)).

## 4 §

Vid realisationsvinstberäkning enligt bestämmelserna i punkt 2 b av anvisningarna till [36 §](#36) kommunalskattelagen ([1928:370](https://selex.se/eli/sfs/1928/370)) i fråga om andel som har innehafts i fem år räknat från utgången av det år för vilket sparskattereduktion har medgivits, får efter den skattskyldiges val anskaffningskostnaden beräknas antingen till andelens marknadsvärde vid utgången av det femte året eller till värdet vid utgången av det år för vilket sparskattereduktion har medgivits ökat med avkastningen under de därpå följande fem åren. I det första fallet anses andelen anskaffad vid utgången av det femte året och i det andra fallet vid utgången av det år för vilket sparskattereduktion har medgivits.

Vid realisationsvinstberäkning i fråga om en andel som har innehafts mindre än fem år räknat från utgången av det år för vilket sparskattereduktion har medgivits skall andelen anses anskaffad den 31 december sistnämnda år för en kostnad som motsvarar det sammanlagda beloppet av under året gjorda insättningar på aktiesparkonto. I fall som anges i [2 §](#2) andra stycket medräknas i anskaffningskostnaden även insättningar på aktiesparkonto som gjorts under året före det år för vilket sparskattereduktion har medgivits. Bestämmelserna i punkt 2 b tredje stycket av anvisningarna till [36 §](#36) kommunalskattelagen får inte tillämpas. Vid vinstberäkningen medges avdrag för belopp som fondbolaget har innehållit med stöd av [5 §](#5).

För andelar som förvärvats under år 1984 gäller dock följande. Avyttras en andel före utgången av år 1988, utgör realisationsvinst som uppkommer vid avyttringen inte skattepliktig inkomst. Ej heller medges avdrag för realisationsförlust, som uppkommer vid en sådan avyttring. Avyttras en andel efter utgången av år 1988 får efter den skattskyldiges val anskaffningskostnaden beräknas antingen till andelens marknadsvärde vid utgången av år 1988 eller till värdet vid utgången av mars 1984 ökat med avkastningen till och med år 1988. I det första fallet anses andelen anskaffad vid utgången av år 1988 och i det andra fallet vid utgången av mars 1984. Lag ([1983:893](https://selex.se/eli/sfs/1983/893)).

## 5 §

Sker uttag från lönsparkonto före utgången av det femteåret efter det år för vilket sparskattereduktion kommer i fråga enligt [2 §](#2) men efter utgången av sistnämnda år skall avdrag göras av kreditinrättningen med 15 %. Inlöses andel i aktiesparfond inom samma tid skall avdrag göras av fondbolaget med 25 %. Om den skattskyldige visar att sparskattereduktion enligt [2 §](#2) inte tidigare har medgivits eller kommer att medgivas för de uttagna sparmedlen, skall avdraget jämkas med hänsyn härtill.

Övergår rätten till lönsparkonto eller aktiesparkonto inom den i första stycket angivna tiden på annat sätt än genom arv, testamente eller bodelning med anledning av makes död eller pantsätts rätten till sådant konto skall innestående medel utbetalas. Därvid tillämpas bestämmelserna i första stycket.

Det belopp som har avdragits enligt första stycket skall betalas till staten. Regeringen eller myndighet, som regeringen bestämmer, utfärdar närmare föreskrifter om detta. Lag ([1982:1199](https://selex.se/eli/sfs/1982/1199)).

## 6 §

Skattskyldig, som vill åtnjuta sparskattereduktion enligt [2 §](#2), skall till deklarationen foga av kreditinrättning eller fondbolag utfärdat intyg rörande insättningar, behållning och ränta eller antal andelar i aktiefond.