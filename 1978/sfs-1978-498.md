---
beteckning: 1978:498
rubrik: Förordning med instruktion för utrustningsnämnden för universitet och högskolor
departement: Utbildningsdepartementet
utfardad_datum: 1978-06-08
publicerad_datum: 2008-10-10
pdf_url: https://svenskforfattningssamling.se/sites/default/files/sfs/1978-06/SFS1978-498.pdf
andringsforfattningar:
  - beteckning: "1986:1001"
    rubrik: "Förordning (1986:1001) om ändring i förordningen (1978:498) med instruktion för utrustningsnämnden för universitet och högskolor"
    ikraft_datum: 1987-01-01
    anteckningar: "ändr. 3, 4, 5, 9, 14 §§"
  - beteckning: "1988:680"
    anteckningar: upph.
  - beteckning: "1979:476"
    rubrik: "Förordning (1979:476) om ändring i förordningen (1978:498) med instruktion för utrustningsnämnden för universitet och högskolor"
    anteckningar: ändr. 4 §
---

# Förordning (1978:498) med instruktion för utrustningsnämnden för universitet och högskolor

## Inledande bestämmelse

### 1 §

Allmänna verksstadgan ([1965:600](https://selex.se/eli/sfs/1965/600)) skall tillämpas på utrustningsnämnden för universitet och högskolor.

## Uppgifter

### 2 §

Nämnden skall verka för rationell utrustningsplanering och ekonomiskt gynnsam upphandling.

### 3 §

Nämndens verksamhetsområde är de statliga högskoleenheterna, de statliga arkiven, biblioteken och museerna, Operan och Dramatiska teatern samt de övriga inrättningar som regeringen bestämmer särskilt. Förordning ([1986:1001](https://selex.se/eli/sfs/1986/1001)).

### 4 §

Det åligger nämnden särskilt att

1. avge förslag till regeringen om kostnadsramar och om anvisande av medel för utrustning till de inrättningar som avses i [3 §](#3),

2. fastställa till byggnadsprojekt hänförliga utrustningsprogram inom de kostnadsramar som upptagits i utrustningsplan,

3. med anvisade medel utrusta berörda inrättningar, i nära samverkan med de medelsfördelande organen, den bygg- och inredningsansvariga myndigheten samt brukarna,

4. utgående från lönsamhetskriterier pröva förutsättningarna för central respektive decentraliserad upphandling av utrustning inom ramen för av regeringen särskilt utfärdade bestämmelser,

5. sluta centrala avropsavtal eller ramavtal, främst för varugrupper avsedda för högskoleenheterna, när detta är motiverat av ekonomiska eller andra skäl samt

6. stödja högskoleenheterna genom rådgivning och utbildning i deras verksamhet med att anskaffa utrustning. Förordning ([1986:1001](https://selex.se/eli/sfs/1986/1001)).

## Organisation

### 5 §

Nämnden leds av en styrelse som består av högst sju personer. Överdirektören vid nämnden är styrelsens ordförande. En av styrelsens övriga ledamöter är vice ordförande. Förordning ([1986:1001](https://selex.se/eli/sfs/1986/1001)).

### 6 §

Överdirektören är chef för nämnden.

Inom nämnden finns en planeringsbyrå och en upphandlingsbyrå.

Varje byrå förestås av en byråchef.

### 7 §

Hos nämnden finns i övrigt personal enligt särskilda föreskrifter eller andra beslut som regeringen meddelar samt annan personal i mån av behov och tillgång på medel.

I mån av behov och tillgång på medel får nämnden anlita utomstående för särskilda uppdrag.

## Ärendenas handläggning

### 8 §

Av styrelsen avgörs

1. viktigare författningsfrågor,

2. frågor av särskild vikt om planering och upphandling,

3. viktigare frågor om organisation, arbetsordning eller tjänsteföreskrifter,

4. anslagsfrågor och andra frågor av större ekonomisk betydelse,

5. frågor om skiljande från tjänst eller uppdrag eller om disciplinansvar, åtalsanmälan, avstängning eller läkarundersökning,

6. andra frågor som överdirektören hänskjuter till styrelsen.

### 9 §

Styrelsen är beslutför när fler än hälften av ledamöterna, bland dem ordföranden eller vice ordföranden, är närvarande.

Är ett styrelseärende så brådskande att styrelsen inte hinner sammanträda för behandling av ärendet, avgörs detta genom meddelanden mellan fler än hälften av ledamöterna, bland dem ordföranden. Kan ett ärende inte lämpligen avgöras på detta sätt, får ordföranden besluta ensam i närvaro av den föredragande till vars uppgifter ärendet hör. Beslut, som fattas enligt detta stycke, skall anmälas vid nästa sammanträde med styrelsen. Förordning ([1986:1001](https://selex.se/eli/sfs/1986/1001)).

### 10 §

Ärende, som icke skall avgöras av styrelsen, avgöres av överdirektören ensam.

### 11 §

I arbetsordning eller genom särskilt beslut får överlämnas åt annan tjänsteman än överdirektören att avgöra ärende eller grupp av ärenden som ej är av sådan beskaffenhet att prövningen bör ankomma på överdirektören.

### 12 §

När överdirektören är förhindrad att utöva sin tjänst, fullgörs hans åligganden av den tjänsteman han bestämmer.

### 13 §

Ärende avgörs efter föredragning. Denna ankommer på chefen för den byrå dit ärendet hör eller på särskilt förordnad föredragande. I arbetsordning eller genom särskilt beslut får medges att ärende som handläggs enligt [11 §](#11) avgöres utan föredragning.

Överdirektören får själv övertaga beredningen och föredragningen av styrelseärenden.

Byråchef har rätt att närvara när ärende som hör till hans byrå föredras av annan.

### 14 §

Överdirektören får utan föredragning meddela beslut som inte utan olägenhet kan uppskjutas till dess en föredragande kan inställa sig. Förordning ([1986:1001](https://selex.se/eli/sfs/1986/1001)).

Tjänstetillsättning m.m.

### 15 §

Överdirektören förordnas av regeringen.

Övriga ledamöter av styrelsen förordnas för högst tre år.

### 16 §

Tjänst som byråchef tillsätts av regeringen efter anmälan av överdirektören.

Övriga tjänster tillsätts och annan personal antas av nämnden.

## Övriga bestämmelser

### 17 §

Besked enligt [37 §](#37) andra stycket anställningsförordningen ([1965:601](https://selex.se/eli/sfs/1965/601)) lämnas av

1. styrelsen i fråga om byråchef,

2. överdirektören i fråga om annan arbetstagare.