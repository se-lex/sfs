---
beteckning: 1978:227
rubrik: "Cirkulär till samtliga statsmyndigheter med erinran om riktlinjer för utnyttjande av obrutna fjällområden i Kopparbergs, Jämtlands, Västerbottens och Norrbottens län"
departement: Bostadsdepartementet
utfardad_datum: 1978-05-03
publicerad_datum: 2008-10-10
pdf_url: https://svenskforfattningssamling.se/sites/default/files/sfs/1978-05/SFS1978-227.pdf
andringsforfattningar:
  - beteckning: "1991:2009"
    rubrik: "Förordning (1991:2009) om upphävande av cirkuläret (1978:227) till samtliga statsmyndigheter med erinran om riktlinjer för utnyttjande av obrutna fjällområden i Kopparbergs, Jämtlands, Västerbottens och Norrbottens län"
    anteckningar: upph.
---

# Cirkulär (1978:227) till samtliga statsmyndigheter med erinran om riktlinjer för utnyttjande av obrutna fjällområden i Kopparbergs, Jämtlands, Västerbottens och Norrbottens län

Genom riksdagsbeslut med anledning av proposition [1972:111](https://selex.se/eli/sfs/1972/111) har allmänna riktlinjer dragits upp för hushållningen med landets mark och vattentillgångar. Riktlinjerna har genom cirkulär (SFS [1973:15](https://selex.se/eli/sfs/1973/15)) anbefallts som vägledande för samtliga statsmyndigheter vid beslut av betydelse för användningen av mark och vatten.

Vissa av de riktlinjer som lades fast av riksdagen år 1972 var avsedda att preciseras efter särskild utredning. Det gäller bl.a. frågan om vissa väglösa områden i fjällvärlden som borde skyddas mot tyngre exploatering.

Frågan om urval och avgränsning av vissa skyddsvärda fjällområden och om skyddsbehovets omfattning har därefter utretts av statens planverk och statens naturvårdsverk. Utredningen har legat till grund för proposition 1977/78:31 med förslag till särskilda riktlinjer för utnyttjande av 14 s.k. obrutna fjällområden i Kopparbergs, Jämtlands, Västerbottens och Norrbottens län (CU 1977/78:8, rskr. 1977/78:99). Propositionen har med vissa tillägg godkänts av riksdagen.

Dessa särskilda riktlinjer för obrutna fjällområden utgör en precisering av 1972 års riktlinjer för hushållning med mark och vatten. De anger vilket skydd mot anläggande av nya vägar, vattenkraftanläggningar, gruvor, viss bebyggelse m.m. som de berörda områdena bör åtnjuta med hänsyn till önskemålet att slå vakt om väsentliga bevarandeintressen och att bibehålla en handlingsfrihet. Vidare förutsätts att de särskilda riktlinjerna följs upp av bl.a. länsstyrelser och kommuner genom naturvårdsåtgärder och planläggning.

Områdenas gränser anges endast översiktligt i statsmakternas beslut. Regeringen har uppdragit åt länsstyrelserna i berörda län att inom viss tid och efter samråd med kommunerna och intresserade parter lämna regeringen förslag till avgränsning av områdena. I fråga om två av områdena, som berörs av aktualiserade vägar, skall också klarläggas vissa frågor beträffande markanvändningen.

Regeringen erinrar härmed statsmyndigheterna om de riktlinjer för användningen av mark och vatten inom de obrutna fjällområdena som statsmakterna har beslutat.