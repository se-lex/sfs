---
beteckning: 2018:649
rubrik: Lag om förbud mot innehav av berusningsmedel m.m. vid hem för vård eller boende
departement: Socialdepartementet
utfardad_datum: 2018-05-31
ikraft_datum: 2018-10-01
publicerad_datum: 2025-05-26
forarbeten: "Prop. 2017/18:169, bet. 2017/18:SoU30, rskr. 2017/18:307"
pdf_url: https://svenskforfattningssamling.se/sites/default/files/sfs/2018-05/SFS2018-649.pdf
---

# Lag om förbud mot innehav av berusningsmedel m.m. vid hem för vård eller boende

## 1 §

Denna lag tillämpas vid hem för vård eller boende som drivs av en kommun eller en region. Lagen tillämpas också i sådan enskild verksamhet i form av hem för vård eller boende som har tillstånd enligt [26 kap. 1 § första stycket 1 socialtjänstlagen](https://selex.se/eli/sfs/2001/453#kap26.1) ([2025:400](https://selex.se/eli/sfs/2025/400)).

Lagen tillämpas inte vid sådana särskilda boendeformer som avses i 8 kap. [4 §](#kap8.4) eller [8 kap. 11 § socialtjänstlagen](https://selex.se/eli/sfs/2001/453#kap8.11). Lagen tillämpas inte heller vid hem för vård eller boende som Statens institutionsstyrelse driver eller med stöd av [9 kap. 9 § andra stycket socialtjänstlagen](https://selex.se/eli/sfs/2001/453#kap9.9) uppdragit åt en kommun eller en region att driva. Lag ([2025:454](https://selex.se/eli/sfs/2025/454)).

## 2 §

Den som förestår verksamheten vid hemmet får besluta att de som vårdas där inte får inneha

1. alkoholhaltiga drycker,

2. andra berusningsmedel,

3. injektionssprutor, kanyler eller andra föremål som är särskilt ägnade att användas för missbruk av eller annan befattning med narkotika, eller

4. någon annan egendom som kan skada den som vårdas eller någon annan eller äventyra säkerheten vid hemmet.

## 3 §

Om egendom som omfattas av ett beslut enligt [2 §](#2) påträffas inom hemmet får den omhändertas. Detsamma gäller narkotika, sådana medel som avses i lagen ([1991:1969](https://selex.se/eli/sfs/1991/1969)) om förbud mot vissa dopningsmedel och sådana varor som omfattas av lagen ([1999:42](https://selex.se/eli/sfs/1999/42)) om förbud mot hälsofarliga varor.

## 4 §

Om egendom som har omhändertagits enligt [3 §](#3) kan antas bli förverkad enligt [36 kap. 9, 10 eller 12 § brottsbalken](https://selex.se/eli/sfs/1962/700#kap36.9), [6 §](#6) narkotikastrafflagen ([1968:64](https://selex.se/eli/sfs/1968/64)) eller [9 kap. 5 § vapenlagen](https://selex.se/eli/sfs/1996/67#kap9.5) ([1996:67](https://selex.se/eli/sfs/1996/67)), ska den som förestår verksamheten vid hemmet skyndsamt anmäla omhändertagandet till Polismyndigheten. Omhändertagandet får bestå tills frågan om egendomen ska tas i beslag har prövats. Lag ([2024:885](https://selex.se/eli/sfs/2024/885)).

## 5 §

Den som förestår verksamheten vid hemmet ska låta förstöra omhändertagen egendom som avses i [2 §](#2) 1–3 om värdet är ringa eller det annars kan anses försvarligt. I annat fall får egendomen säljas. Belopp som erhållits vid försäljningen tillfaller staten.

## 6 §

Beslut att förstöra eller sälja egendom enligt [5 §](#5) får överklagas till allmän förvaltningsdomstol.

Den som driver ett hem för vård eller boende är motpart till den enskilde som överklagar ett beslut att förstöra eller sälja egendom enligt [5 §](#5).

Prövningstillstånd krävs vid överklagande till kammarrätten.