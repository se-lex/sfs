---
beteckning: 1980:2
rubrik: Lag om finansbolag
departement: Finansdepartementet
utfardad_datum: 1980-01-10
publicerad_datum: 2008-10-10
forarbeten: "Prop. 1978/79:170, NU 1979/80:23, rskr 1979/80:139"
pdf_url: https://svenskforfattningssamling.se/sites/default/files/sfs/1980-01/SFS1980-2.pdf
andringsforfattningar:
  - beteckning: "1983:676"
    rubrik: "Lag (1983:676) om ändring i lagen (1980:2) om finansbolag"
    ikraft_datum: 1983-07-11
    anteckningar: "ändr. 2, 13, 17 §§; ny 6 a §"
  - beteckning: "1985:578"
    rubrik: "Lag (1985:578) om ändring i lagen (1980:2) om finansbolag"
    ikraft_datum: 1985-07-01
    anteckningar: ändr. 19 §
  - beteckning: "1987:627"
    rubrik: "Lag (1987:627) om ändring i lagen (1980:2) om finansbolag"
    ikraft_datum: 1987-07-01
    anteckningar: "ändr. 6 a, 7, 11 §§"
  - beteckning: "1987:1329"
    rubrik: "Lag (1987:1329) om ändring i lagen (1980:2) om finansbolag"
    ikraft_datum: 1988-07-01
    anteckningar: ändr. 7 §
  - beteckning: "1988:606"
    anteckningar: upph.
  - beteckning: "1980:257"
    rubrik: "Lag (1980:257) om ändring i lagen (1980:2) om finansbolag"
    anteckningar: ändr. 23 §
  - beteckning: "1980:525"
    rubrik: "Lag (1980:525) om ändring i lagen (1980:2) om finansbolag"
    anteckningar: "ändr. 5, 24 §§"
  - beteckning: "1980:1112"
    rubrik: "Lag (1980:1112) om ändring i lagen (1980:2) om finansbolag"
    anteckningar: ändr. 7 §
  - beteckning: "1982:719"
    rubrik: "Lag (1982:719) om ändring i lagen (1980:2) om finansbolag"
    anteckningar: ändr. 11 §
  - beteckning: "1982:1146"
    rubrik: "Lag (1982:1146) om upphävande av lagen (1982:719) om ändring i lagen (1980:2) om finansbolag"
    anteckningar: "upph. 1982:719"
---

# Lag (1980:2) om finansbolag

## Allmänna bestämmelser

### 1 §

Med finansieringsverksamhet förstås i denna lag näringsverksamhet som har till ändamål att lämna kredit eller att medverka till finansiering genom att förvärva fordringar eller upplåta lös egendom till nyttjande.

### 2 §

Denna lag gäller med de undantag som anges i [3 §](#3) företag som driver finansieringsverksamhet, om

1. företaget helt eller delvis ägs av ett svenskt eller utländskt bankinstitut eller dotterbolag till sådant institut, eller

2. nettovärdet av tillgångarna i verksamheten enligt fastställd balansräkning för det senaste räkenskapsåret har utgjort minst tio miljoner kronor och det inte finns anledning antaga att värdet därefter har nedgått under detta belopp, eller

3. det eljest är uppenbart att nettovärdet av tillgångarna i verksamheten överstiger tio miljoner kronor.

I nettovärdet skall inte räknas in värdet av tillgångarna i finansieringsverksamhet som anges i [3 §](#3) första stycket. Lag ([1983:676](https://selex.se/eli/sfs/1983/676)).

### 3 §

Lagen gäller inte företag som avses i [2 §](#2) första stycket 2 och 3, om finansieringsverksamheten

1. avser finansiering endast i samband med avsättning av tjänster som erbjuds eller varor som framställs eller säljs av företaget,

eller

2. avser finansiering endast i samband med avsättning av tjänster som erbjuds eller varor som framställs eller säljs av annat företag i samma koncern eller med annat nära samband som anges i [4 §](#4) andra stycket och medel för verksamheten inte anskaffas från allmänheten, eller

3. tillgodoser finansieringsbehov endast inom en grupp näringsidkare med ekonomisk intressegemenskap och medel för verksamheten inte anskaffas från allmänheten.

Lagen gäller inte heller företag som omfattas av annan lagstiftning om särskild tillsyn.

### 4 §

Finns nära samband mellan två eller flera företag, skall vid tillämpning av [2 §](#2) första stycket 2 och 3 hänsyn tagas till det sammanlagda nettovärdet av tillgångarna i finansieringsverksamheten.

Nära samband skall anses föreligga om företagen leds av samma eller i huvudsak samma personer eller om vinsten av företagens verksamhet helt eller till betydande del skall, direkt eller indirekt, tillfalla samma eller i huvudsak samma personer.

## Finansbolag

### 5 §

Företag, för vilket lagen enligt 2-[4 §](#4)§ gäller, skall vara aktiebolag. Sådant bolag kallas finansbolag.

Annan än finansbolag får ej i sin firma eller annars vid beteckning av verksamhet använda ordet finansbolag eller finansaktiebolag.

Finansbolag skall genom beslut av bankinspektionen införas i en särskild förteckning hos inspektionen. Omfattas ett bolag inte längre enligt 2-[4 §](#4)§ av lagen, skall det genom beslut av inspektionen avföras ur förteckningen. Om nettovärdet av ett finansbolags tillgångar nedgår under det belopp som anges i [2 §](#2) första stycket

2 får dock inspektionen på framställning av bolaget under högst två år låta anstå med sådant beslut. Intill dess ett bolag har avförts ur förteckningen anses det som finansbolag. Lag ([1980:525](https://selex.se/eli/sfs/1980/525)).

### 6 §

För finansbolag gäller vad som är föreskrivet om aktiebolag i allmänhet om annat ej följer av denna lag.

Vid tillämpning av bestämmelserna i [10 kap. 4 § första stycket 4 aktiebolagslagen](https://selex.se/eli/sfs/2005/551#kap10.4) ([1975:1385](https://selex.se/eli/sfs/1975/1385)) i fråga om finansbolag skall med låneskuld och annan där angiven förpliktelse jämställas förvärv av fordringar och upplåtelse av egendom som avses i [1 §](#1).

### 6 a §

Aktier i ett finansbolag får genom teckning eller överlåtelse förvärvas endast av

1. svenska medborgare,

2. svenska bolag och föreningar som inte är kontrollsubjekt enligt lagen ([1982:617](https://selex.se/eli/sfs/1982/617)) om utländska förvärv av svenska företag m. m.,

3. andra svenska samfälligheter,

4. fondbolag till aktiefonder enligt aktiefondslagen ([1974:931](https://selex.se/eli/sfs/1974/931)).

Har aktieförvärv skett på annat sätt än genom teckning eller överlåtelse skall vad nu föreskrivits inte i något fall medföra hinder för aktieägaren att förvärva ytterligare aktier om det sker med stöd av den företrädesrätt till teckning eller erhållande av nya aktier som är förenad med de redan förvärvade aktierna enligt aktiebolagslagen ([1975:1385](https://selex.se/eli/sfs/1975/1385)) eller den bolagsordning som gällde vid förvärvet.

Regeringen eller, efter regeringens bemyndigande, bankinspektionen kan medge undantag från första stycket.

Förvärv av aktier, som skett i strid med innehållet i första stycket, är ogiltigt. Lag ([1987:627](https://selex.se/eli/sfs/1987/627)).

### 7 §

Finansbolag får högst låna upp medel med dels ett belopp som svarar mot bolagets kassa och mot vad som innestår hos riksbanken, riksgäldskontoret, bankaktiebolag, sparbank, central föreningsbank, kreditaktiebolag, hypoteksinstitut och postgirot eller utlånats till annat finansbolag, dels ett belopp som svarar mot tolv och en halv gånger det egna kapitalet. Om särskilda skäl föreligger kan bankinspektionen medge högre upplåning, dock högst till tjugo gånger det egna kapitalet.

Som upplåning anses inte vad som motsvarar av finansbolaget utfärdade skuldförbindelser, som för långivaren medför rätt till betalning först efter bolagets övriga borgenärer eller som har garanterats av staten, bankaktiebolag, sparbank eller central föreningsbank. Till upplåningen skall läggas ingångna garantiförbindelser och andra åtaganden på kapitalmarknaden som innebär en kreditrisk för bolaget. Garantiförbindelser skall tas upp till sitt nominella belopp. Detsamma gäller andra åtaganden, om inte regeringen eller, efter regeringens bemyndigande, bankinspektionen i föreskrift angivit ett lägre belopp.

Med eget kapital avses aktiekapital, reservfond, dispositionsfond och av bolagsstämman fastställd vinstbalans. Med eget kapital får likställas

1. garantifond, som bildats genom tillskott av aktieägare i finansbolaget eller förbindelser utfärdade av bankaktiebolag, sparbank, central föreningsbank eller annan som bankinspektionen godkänt, intill ett belopp motsvarande fem gånger bolagets aktiekapital,

2. fyrtio procent av ett belopp, som svarar mot sådana bolagets reserver som avses i 2 kap. [9 §](#kap2.9) bankrörelselagen ([1987:617](https://selex.se/eli/sfs/1987/617)), intill ett belopp motsvarande bolagets eget kapital samt

3. kapital, som tillförts bolaget mot av bolaget utfärdade skuldförbindelser som medför rätt till betalning först efter bolagets övriga borgenärer, intill ett belopp motsvarande bolagets eget kapital.

Om det mellan finansbolag råder sådant nära samband som anges i [4 §](#4), kan bankinspektionen i det särskilda fallet föreskriva att upplåningsrätt skall beräknas gemensamt för bolagen. Lag ([1987:1329](https://selex.se/eli/sfs/1987/1329)).

### 8 §

I finansbolag skall minst en av bolagsstämman utsedd revisor vara auktoriserad revisor eller auktoriserat revisionsbolag.

Tillsyn m.m.

### 9 §

Finansbolag, som är upptaget i den i [5 §](#5) andra stycket angivna förteckningen, står under tillsyn av bankinspektionen.

### 10 §

Finansbolags bolagsordning skall godkännas av bankinspektionen. Detsamma gäller ändring av bolagsordningen.

Godkännande enligt första stycket skall vägras, om bolagsordningen strider mot denna lag eller annan författning, som reglerar finansbolags verksamhet, eller innehåller sådan bestämmelse eller har sådan brist att en sund utveckling av bolagets finansieringsverksamhet kan äventyras.

Har bankinspektionen vägrat godkänna finansbolags bolagsordning eller ändring av den och har bolaget ej inom skälig tid gjort sådan ändring som leder till godkännande, får inspektionen förbjuda bolaget att driva finansieringsverksamhet som avses i 2-[4 §](#4)§.

### 11 §

Bankinspektionen skall övervaka att finansbolag följer denna lag och annan författning, som reglerar finansbolags verksamhet, föreskrift som har meddelats med stöd av denna lag samt bolagsordningen och de beslut som med stöd av lag eller bolagsordningen har meddelats av bolagsstämman eller styrelsen.

Bankinspektionen skall även i övrigt med uppmärksamhet följa finansbolagens verksamhet för att hålla sig underrättad om förhållanden som kan inverka på ett bolags säkerhet eller i övrigt är av betydelse för en sund utveckling av verksamheten.

Bankinspektionen är ej skyldig att vaka över att sådana bestämmelser iakttas som gäller rättigheter och skyldigheter för aktieägare i finansbolag i förhållande till bolaget eller till annan aktieägare eller sådana bestämmelser som angår bolagets inre angelägenheter. Lag ([1987:627](https://selex.se/eli/sfs/1987/627)).

### 12 §

Bankinspektionen utövar tillsyn med ledning av handlingar, som finansbolag enligt denna lag skall lämna till inspektionen, och upplysningar som inspektionen inhämtar vid undersökning hos bolaget eller på annat sätt.

Undersökning hos finansbolag skall äga rum när bankinspektionen anser det behövligt eller när regeringen beslutar om det.

### 13 §

Bankinspektionen skall, om ej särskilda skäl talar däremot, förordna en revisor att med övriga revisorer deltaga i revisionen av finansbolag. Inspektionen kan när som helst återkalla sådant förordnande och i stället utse ny revisor.

Finansbolaget skall till revisor, som har förordnats enligt första stycket, utge ersättning med belopp som bankinspektionen bestämmer. Lag ([1983:676](https://selex.se/eli/sfs/1983/676)).

### 14 §

Bankinspektionen får kalla till sammanträde med finansbolags styrelse eller begära att styrelsen kallar till extra bolagsstämma. Har styrelsen ej efterkommit sådan begäran, får inspektionen kalla till extra bolagsstämma. Företrädare för inspektionen får närvara vid styrelsesammanträde, som inspektionen har utlyst, och vid bolagsstämma samt deltaga i överläggningarna.

### 15 §

Regeringen eller den myndighet regeringen bestämmer får meddela föreskrifter om hur finansbolags räkenskaper skall föras och hur värdehandlingar skall förvaras och inventeras.

### 16 §

Finansbolag skall på tid och sätt som bankinspektionen bestämmer

1. hålla bolagets kassa, övriga tillgångar, räkenskapsmaterial och andra handlingar tillgängliga för granskning av inspektionen,

2. upprätta och till inspektionen lämna översikt som visar bolagets tillgångar och skulder,

3. till inspektionen lämna årsredovisning och i förekommande fall koncernredovisning samt revisionsberättelse och protokoll vid ordinarie bolagsstämma,

4. i övrigt lämna inspektionen alla de upplysningar och uppgifter som inspektionen anser behövliga för tillämpningen av denna lag.

### 17 §

Har finansbolag fattat beslut som strider mot denna lag eller annan författning, som reglerar finansbolags verksamhet, mot föreskrift som har meddelats med stöd av denna lag eller mot bolagsordningen, får bankinspektionen förbjuda att beslutet verkställs. Har beslutet verkställts, får inspektionen förelägga bolaget att göra rättelse, om det kan ske.

Driver finansbolag verksamhet i strid med de i första stycket angivna reglerna för verksamheten, eller åsidosätter bolaget uppenbart kunds intresse eller visar det sig på annat sätt olämpligt att utöva finansbolagsverksamhet, får bankinspektionen förelägga bolaget att inom viss tid göra rättelse, om det kan ske. Görs ej rättelse och föreligger missförhållande av så allvarlig beskaffenhet att det kan äventyra en sund utveckling av bolagets finansieringsverksamhet, får inspektionen förbjuda bolaget att driva finansieringsverksamhet som avses i 2--[4 §](#4)§. Lag ([1983:676](https://selex.se/eli/sfs/1983/676)).

### 18 §

Bankinspektionen får meddela finansbolag skriftlig erinran, om inspektionen anser det påkallat för att avhjälpa allvarligt missförhållande i bolagets finansieringsverksamhet eller för att annars säkerställa en sund utveckling av denna.

### 19 §

För att täcka kostnaden för bankinspektionens tillsynsverksamhet skall finansbolag årligen betala bidrag enligt de närmare föreskrifter som meddelas av regeringen. Bidraget får ej överstiga två hundradels procent av nettovärdet av tillgångarna i bolagets finansieringsverksamhet närmast föregående räkenskapsår. Lag ([1985:578](https://selex.se/eli/sfs/1985/578)).

### 20 §

Om det kan antagas att ett företag driver sådan finansieringsverksamhet att denna lag är tillämplig, får bankinspektionen förelägga företaget att till inspektionen lämna de upplysningar om sin verksamhet som behövs för att bedöma om lagen är tillämplig.

Företag som driver finansieringsverksamhet som avses i 2-[4 §](#4)§ utan att vara aktiebolag, får av bankinspektionen meddelas förbud att driva sådan verksamhet. Innan sådant beslut fattas, skall företaget beredas skälig tid att överföra verksamheten till aktiebolag.

## Vite

### 21 §

Meddelar bankinspektionen föreläggande eller förbud enligt denna lag får inspektionen utsätta vite.

## Besvär

### 22 §

Bankinspektionens beslut enligt denna lag överklagas hos regeringen genom besvär. Inspektionens beslut har omedelbar verkan, om ej annat beslutas.

## Tystnadsplikt

## Straff

### 23 §

Den som är eller har varit verksam hos finansbolag får ej obehörigen röja vad han därvid har fått veta om annans affärsförhållanden eller personliga förhållanden. Lag ([1980:257](https://selex.se/eli/sfs/1980/257)).

### 24 §

Styrelseledamot eller befattningshavare hos finansbolag som uppsåtligen eller av oaktsamhet genom oriktig bokföring eller på annat sätt lämnar bankinspektionen felaktiga upplysningar om verksamheten döms, om gärningen ej är ringa, till böter eller fängelse i högst ett år.

Detsamma gäller den som med anledning av föreläggande enligt [20 §](#20) första stycket uppsåtligen eller av oaktsamhet lämnar bankinspektionen felaktiga upplysningar om verksamheten.

Den som bryter mot [5 §](#5) andra stycket döms till böter. Lag ([1980:525](https://selex.se/eli/sfs/1980/525)).

## Övergångsbestämmelser

[1983:676](https://selex.se/eli/sfs/1983/676)

1. Denna lag träder i kraft två veckor efter den dag, då lagen enligt uppgift på den utkommit från trycket i Svensk författningssamling.

2. Uppfyller ett företag på grund av ändringen i [2 §](#2) inte kravet på eget kapital enligt [7 §](#7), får det utan hinder av detta fortsätta verksamheten till utgången av år 1983.

3. För företag för vilket lagen gäller på grund av ändringen i [2 §](#2) tillämpas [8 §](#8) från och med den ordinarie bolagsstämman år 1984.

4. Företag som avses i 3 och vid denna lags ikraftträdande inte är aktiebolag får utan hinder av [5 §](#5) första stycket fortsätta verksamheten till utgången av år 1984. Bestämmelserna i 9, 11--19 och 21--[24 §](#24)§ gäller i tillämpliga delar i fråga om sådant företag.

[1988:606](https://selex.se/eli/sfs/1988/606)

Ikraftträdande- och övergångsbestämmelser

1. Denna lag träder i kraft den 1 juli 1988. Genom lagen upphävs lagen ([1980:2](https://selex.se/eli/sfs/1980/2)) om finansbolag.

2. Ett företag som vid den nya lagens ikraftträdande driver finansieringsverksamhet och som avser att ansöka om tillstånd skall göra detta senast vid utgången av år 1988.

3. Ett företag som vid den nya lagens ikraftträdande driver finansieringsverksamhet får fortsätta denna verksamhet enligt den äldre lagen till utgången av år 1988 eller fram till dess att ansökan enligt 2 slutligt prövats.

4. Ansöker ett företag som avses i 3 inte om tillstånd inom tid som anges i 2 eller får företaget inte sin ansökan beviljad, får företaget fortsätta verksamheten enligt den äldre lagen i fråga om de åtaganden som företaget gjort under den tid som verksamheten bedrivits enligt den lagen.

5. Ett företag som vid den nya lagens ikraftträdande driver finansieringsverksamhet skall för att undantas från lagens tillämpningsområde enligt [3 §](#3) andra stycket göra ansökan om detta senast vid utgången av år 1988. Vad som sägs i 3 och 4 gäller även sådant företag.

6. Företag som enligt 3 eller 4 får fortsätta verksamheten enligt den äldre lagens bestämmelser skall betala avgifter för bankinspektionens verksamhet enligt den nya lagens [22 §](#22).

7. Om det i en lag eller i en författning som har beslutats av regeringen hänvisas till en föreskrift som har ersatts genom en föreskrift i denna lag, tillämpas i stället den nya föreskriften.