---
beteckning: 2016:1021
rubrik: Finansinspektionens tillkännagivande om ändring av vissa skadelivräntor
departement: Finansinspektionen
utfardad_datum: 2016-11-29
publicerad_datum: 2016-11-29
pdf_url: https://rkrattsdb.gov.se/SFSdoc/16/161021.pdf
---

# Finansinspektionens tillkännagivande (2016:1021) om ändring av vissa skadelivräntor

Finansinspektionen beslutar, med stöd av [2 §](#2) kungörelsen ([1967:667](https://selex.se/eli/sfs/1967/667)) med tillämpningsföreskrifter till lagen ([1967:663](https://selex.se/eli/sfs/1967/663)) om tillägg till vissa trafiklivräntor och [2 §](#2) förordningen ([2003:832](https://selex.se/eli/sfs/2003/832)) om värdesäkring av vissa skadeståndslivräntor, om ändring av vissa skadelivräntor enligt följande.

1. Livränta föranledd av en händelse som inträffat före den 1 januari 1974:

a) Indextillägg till trafiklivränta som fastställts före den 1 januari 2016 utgår med 0,67 procent. Indextillägg till trafiklivränta som fastställts under 2016 utgår med 1,12 procent (jfr SFS [1967:663](https://selex.se/eli/sfs/1967/663)).

b) Indextillägg till skadelivränta som fastställts före den 1 januari 2016 och som betalas med statsmedel utgår med 0,67 procent. Indextillägg till skadelivränta som fastställts under 2016 utgår med 1,12 procent (jfr SFS [1971:14](https://selex.se/eli/sfs/1971/14)).

c) Indextillägg till annan ansvarslivränta än sådan som anges i 1 a och 1 b och som har fastställts mellan den 1 januari 2004 och den 31 december 2015 utgår med 0,67 procent. Indextillägg till ansvarslivränta som har fastställts under 2016 utgår med 1,12 procent (jfr SFS [1973:214](https://selex.se/eli/sfs/1973/214)).

2. Livränta föranledd av en händelse som dels har inträffat efter den 31 december 1973, dels har fastställts den 1 januari 2004 eller senare:

a) Skadelivränta enligt lagen ([1973:213](https://selex.se/eli/sfs/1973/213)) om ändring av skadeståndslivräntor ökas med 1,12 procent.

b) Det som anges i 2 a ska enligt [9 §](#9) trafikskadelagen ([1975:1410](https://selex.se/eli/sfs/1975/1410)) tillämpas även när det gäller trafikskadeersättning.

Beslutet gäller från och med den 1 januari 2017.

## Övrigt

Finansinspektionen lämnar följande upplysningar.

– Indextillägg ska inte utgå för annan ansvarslivränta än sådan som dels anges i 1 a och 1 b i beslutet, dels har fastställts före den 1 januari 2004 (jfr SFS [1973:214](https://selex.se/eli/sfs/1973/214)).

– För livränta föranledd av en händelse som dels har inträffat efter den 31 december 1973, dels har fastställts före den 1 januari 2004 gäller:

a) Skadelivränta enligt lagen ([1973:213](https://selex.se/eli/sfs/1973/213)) om ändring av skadeståndslivräntor lämnas oförändrad. Detsamma gäller livränta enligt samma lag som har fastställts genom dom den 1 januari 2004 eller senare, om dom i målet i första instans har meddelats före den 1 januari 2004.

b) Det som anges i punkten a ska enligt [9 §](#9) trafikskadelagen ([1975:1410](https://selex.se/eli/sfs/1975/1410)) tillämpas även när det gäller trafikskadeersättning.