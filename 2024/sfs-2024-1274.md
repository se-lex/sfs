---
beteckning: 2024:1274
rubrik: Förordning om statsbidrag till regioner för att stärka arbetet med skriftlig ordination av fysisk aktivitet
departement: Socialdepartementet
utfardad_datum: 2024-12-12
ikraft_datum: 2025-01-15
publicerad_datum: 2025-01-16
pdf_url: https://svenskforfattningssamling.se/sites/default/files/sfs/2024-12/SFS2024-1274.pdf
---

# Förordning om statsbidrag till regioner för att stärka arbetet med skriftlig ordination av fysisk aktivitet

## Inledande bestämmelser

### 1 §

Denna förordning innehåller bestämmelser om statsbidrag till regioner för att stärka arbetet med skriftlig ordination av fysisk aktivitet.

Förordningen är meddelad med stöd av [8 kap. 7 § regeringsformen](https://selex.se/eli/sfs/1974/152#kap8.7).

### 2 §

Det som sägs i denna förordning om regioner gäller också en kommun som inte ingår i en region.

### 3 §

Med elevhälsa menas sådan verksamhet som avses i [2 kap. 25 § skollagen](https://selex.se/eli/sfs/1985/1100#kap2.25) ([2010:800](https://selex.se/eli/sfs/2010/800)).

## Förutsättningar för bidrag

### 4 §

Bidrag får, i mån av tillgång på medel, lämnas till regioner för att

1. öka antalet rådgivande samtal om fysisk aktivitet kompletterade med skriftlig ordination och uppföljning,

2. öka följsamheten till skriftlig ordination av fysisk aktivitet,

3. samverka med och stödja elevhälsan och kommunernas hälso- och sjukvård för att dessa ska kunna ge rådgivande samtal om fysisk aktivitet kompletterade med skriftlig ordination och följa upp sina ordinationer,

4. samverka med och stödja aktörer som anpassar sin verksamhet eller sina avgifter för patienter som fått skriftlig ordination av fysisk aktivitet, och

5. förbättra och utveckla verksamhet som avser rådgivande samtal om fysisk aktivitet kompletterade med skriftlig ordination och uppföljning samt integrera verksamheten i ordinarie arbetssätt.

### 5 §

För att få bidrag ska regioner under bidragsåret genomföra insatser enligt [4 §](#4) 1 och 2.

### 6 §

Bidrag får inte ges till en region som har beviljats annat offentligt stöd för samma insats som en rekvisition enligt denna förordning avser.

## Rekvisition av bidrag

### 7 §

Regioner får rekvirera bidrag från Socialstyrelsen utan ansökningsförfarande. Rekvisitionen ska ha kommit in till Socialstyrelsen senast det datum som myndigheten bestämmer.

### 8 §

Rekvisitionen ska innehålla uppgifter om

1. vilken region som rekvirerar bidraget,

2. rekvirerat belopp, och

3. huruvida regionen, utöver rekvirerat belopp, vill ta del av eventuella medel som inte har rekvirerats.

I rekvisitionen ska regionen även intyga att villkoret i [5 §](#5) kommer att uppfyllas.

### 9 §

Medel som inte har rekvirerats senast vid den tidpunkt som Socialstyrelsen bestämmer får lämnas till de regioner som angett att de önskar ta del av dessa medel.

## Fördelning av bidrag

### 10 §

Socialstyrelsen ska fördela tillgängliga medel mellan regionerna i proportion till det antal invånare som var folkbokförda i varje region den 1 november året före bidragsåret.

## Beslut och utbetalning

### 11 §

Socialstyrelsen beslutar om och betalar ut bidrag enligt denna förordning.

### 12 §

Ett beslut om bidrag ska avse ett bidragsår. Ett bidragsår omfattar ett kalenderår. I beslutet ska sista dag för redovisning enligt [14 §](#14) anges.

## Regioners handläggning om avsikten är att lämna stöd till enskilda

### 13 §

Om en region avser att lämna stöd till en enskild enligt [4 §](#4) 4 och det stödet omfattas av kommissionens förordning [(EU) 2023/2831](https://eur-lex.europa.eu/legal-content/SV/ALL/?uri=celex%3A32831R2023) av den 13 december 2023 om tillämpningen av artiklarna 107 och 108 i fördraget om Europeiska unionens funktionssätt på stöd av mindre betydelse, ska regionen utföra de uppgifter som en medlemsstat har enligt artiklarna 6.4 och 7.4 i den förordningen.

## Redovisning

### 14 §

En region som har tagit emot bidrag ska senast vid den tidpunkt som anges i beslutet lämna en redovisning till Socialstyrelsen.

Av redovisningen ska det framgå

1. hur medlen har använts,

2. de resultat som har uppnåtts, inklusive en bedömning av vilka insatser som särskilt bidrar till ökad följsamhet till skriftlig ordination av fysisk aktivitet,

3. hur resultaten förhåller sig till det syfte som anges i [1 §](#1) första stycket och de förutsättningar som anges i [4 §](#4), och

4. övriga uppgifter och handlingar som myndigheten begär.

### 15 §

Socialstyrelsen ska senast den 30 juni varje år lämna en samlad redovisning till regeringen av de bidrag som har lämnats enligt denna förordning.

Av redovisningen ska det framgå

1. vilka regioner som har fått bidrag,

2. hur medlen har använts, och

3. en sammanfattande bedömning av bidragets resultat i förhållande till det syfte som anges i [1 §](#1) första stycket och de förutsättningar som anges i [4 §](#4).

## Hinder mot utbetalning

### 16 §

Socialstyrelsen får besluta att ett beslutat bidrag helt eller delvis inte ska betalas ut om det finns grund för återbetalning enligt [17 §](#17).

## Återbetalning och återkrav

### 17 §

En region som har tagit emot bidrag är skyldig att betala tillbaka bidraget om

1. bidraget har lämnats felaktigt eller med för högt belopp,

2. bidraget helt eller delvis inte har använts, eller inte har använts för de ändamål som det har lämnats för, eller

3. mottagaren inte har lämnat en sådan redovisning som avses i [14 §](#14).

### 18 §

Om regionen är återbetalningsskyldig enligt [17 §](#17), ska Socialstyrelsen besluta att helt eller delvis kräva tillbaka bidraget.

Om det finns särskilda skäl för det, får Socialstyrelsen besluta att helt eller delvis avstå från att kräva tillbaka bidraget.

## Överklagande

### 19 §

Beslut enligt denna förordning får inte överklagas.

## Bemyndigande

### 20 §

Socialstyrelsen får meddela föreskrifter om verkställigheten av denna förordning.

## Övergångsbestämmelser

[2024:1274](https://selex.se/eli/sfs/2024/1274)

1. Denna förordning träder i kraft den 15 januari 2025.

2. En redovisning enligt [15 §](#15) ska första gången lämnas senast den 30 juni 2026.