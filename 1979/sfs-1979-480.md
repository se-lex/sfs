---
beteckning: 1979:480
rubrik: Förordning med instruktion för kungl. biblioteket
departement: Utbildningsdepartementet
utfardad_datum: 1979-05-23
publicerad_datum: 2008-10-10
pdf_url: https://svenskforfattningssamling.se/sites/default/files/sfs/1979-05/SFS1979-480.pdf
andringsforfattningar:
  - beteckning: "1986:951"
    rubrik: "Förordning (1986:951) om ändring i förordningen (1979:480) med instruktion för kungl. biblioteket"
    ikraft_datum: 1987-01-01
    anteckningar: upph. 14 §; ändr. 8 §
  - beteckning: "1987:503"
    rubrik: "Förordning (1987:503) om ändring i förordningen (1979:480) med instruktion för kungl. biblioteket"
    ikraft_datum: 1987-07-01
    anteckningar: ändr. 2 §; ny 6 a §
  - beteckning: "1988:678"
    anteckningar: upph.
---

# Förordning (1979:480) med instruktion för kungl. biblioteket

## Inledande bestämmelse

### 1 §

Allmänna verksstadgan ([1965:600](https://selex.se/eli/sfs/1965/600)) skall tillämpas på kungl. biblioteket.

## Uppgifter

### 2 §

Biblioteket är nationalbibliotek och fullgör härvid dokumentära uppgifter och serviceuppgifter. Det åligger biblioteket särskilt att

fullgöra de uppgifter som följer av lagen ([1978:487](https://selex.se/eli/sfs/1978/487)) om pliktexemplar av skrifter och ljud- och bildupptagningar samt av förordningen ([1978:779](https://selex.se/eli/sfs/1978/779)) om pliktexemplar av skrifter och ljud- och bildupptagningar,

samla, förvara och tillhandahålla utomlands utgivna skrifter av svenska författare eller om svenska förhållanden,

framställa nationalbibliografiska produkter,

vårda och förkovra bibliotekets äldre samlingar av böcker och annat tryck, handskrifter, kartor och bilder,

svara för mikrofilmning av svensk dagspress,

samla, förvara och tillhandahålla en representativ samling utländsk litteratur,

framställa accessionskatalogen över förvärv av utländsk litteratur till landets vetenskapliga bibliotek samt svara för utbyte av bibliografisk information med utländska bibliografiska centraler,

svara för viss samordning mellan biblioteken inom Stockholmsregionen. Förordning ([1987:503](https://selex.se/eli/sfs/1987/503)).

## Organisation

### 3 §

Biblioteket leds av en styrelse. Ledamöter av denna är en riksbibliotekarie och högst nio andra ledamöter. Riksbibliotekarien är styrelsens ordförande.

### 4 §

Riksbibliotekarien är chef för biblioteket.

### 5 §

Inom biblioteket finns tre avdelningar, nämligen administrationsavdelningen, biblioteksavdelningen och bibliografiska avdelningen. Varje avdelning förestås av en chef. Chefen för en av avdelningarna är riksbibliotekariens ställföreträdare.

### 6 §

Hos biblioteket finns i övrigt personal enligt särskilda föreskrifter eller andra beslut som regeringen meddelar samt annan personal i mån av behov och tillgång på medel.

I mån av behov och tillgång på medel får biblioteket anlita utomstående för särskilda uppdrag.

### 6 a §

Till kungl. biblioteket hör Roggebiblioteket i Strängnäs och statens biblioteksdepå i Bålsta.

Till kungl. biblioteket är knuten en samarbetsnämnd för biblioteken inom Stockholmsområdet, benämnd stockholmsbibliotekens samarbetsnämnd. Riksbibliotekarien är ordförande i nämnden. Förordning ([1987:503](https://selex.se/eli/sfs/1987/503)).

## Ärendenas handläggning

### 7 §

Av styrelsen avgörs

1. viktigare frågor om bibliotekets organisation och arbetsformer,

2. anslagsfrågor och andra frågor av större ekonomisk betydelse,

3. frågor om skiljande från tjänst eller uppdrag eller om disciplinansvar, åtalsanmälan, avstängning eller läkarundersökning,

4. andra frågor som riksbibliotekarien hänskjuter till styrelsen.

### 8 §

Styrelsen är beslutför när riksbibliotekarien och minst hälften av övriga ledamöter är närvarande. När ett ärende av större vikt handläggs skall om möjligt samtliga ledamöter vara närvarande. Förordning ([1986:951](https://selex.se/eli/sfs/1986/951)).

### 9 §

Om ett styrelseärende är så brådskande att styrelsen inte hinner sammanträda för att behandla det, avgörs ärendet genom meddelanden mellan riksbibliotekarien och minst hälften av övriga ledamöter. Kan ärendet inte lämpligen avgöras på detta sätt, får riksbibliotekarien besluta ensam i närvaro av den föredragande till vars uppgifter ärendet hör. Beslut som  fattas enligt denna paragraf, skall anmälas vid nästa sammanträde med styrelsen.

### 10 §

Ärenden som inte skall avgöras av styrelsen avgörs av riksbibliotekarien ensam. I den mån sådana ärenden inte är av det slag att de behöver prövas av riksbibliotekarien får de avgöras av annan tjänsteman i den omfattning som framgår av arbetsordningen eller särskilda beslut.

### 11 §

När riksbibliotekarien är förhindrad att utöva sin tjänst, utövas den av hans ställföreträdare. Denne inträder efter beslut av riksbibliotekarien även i övrigt i hans ställe vid behandlingen av vissa ärenden eller grupper av ärenden.

När både riksbibliotekarien och hans ställföreträdare har förhinder fullgörs riksbibliotekariens åligganden av chefen för den avdelning som riksbibliotekarien bestämmer.

I riksbibliotekariens frånvaro får dock inte fattas sådana beslut av större vikt som kan anstå utan olägenhet. Åtgärder, som rubbar eller ändrar av styrelsen meddelade föreskrifter eller tillämpade grunder, får inte heller vidtas utan hans medgivande. Vad nu har sagts gäller även vid ledighet på riksbibliotekarietjänsten, till dess regeringen bestämmer annat.

### 12 §

Ärendena avgörs efter föredragning. I arbetsordningen eller genom särskilda beslut får dock medges att ärenden som handläggs enligt [10 §](#10) andra meningen avgörs utan föredragning.

Föredragning av ett ärende ankommer på chefen  för den avdelning dit ärendet hör eller på en särskild förordnad föredragande. Riksbibliotekarien får överta beredningen och föredragningen av ärenden som skall avgöras av styrelsen.

Chefen för en avdelning har rätt att vara närvarande när ett ärende som hör till hans ansvarsområde föredras av någon annan.

### 13 §

Av förordningen ([1978:592](https://selex.se/eli/sfs/1978/592)) om vissa medbestämmandeformer i statlig tjänst följer att myndighetens befogenhet att besluta kan vara begränsad i vissa hänseenden.

### 15 §

Riksbibliotekarien får utan föredragning meddela beslut som inte utan olägenhet kan uppskjutas till dess en föredragande kan inställa sig.

### 16 §

I arbetsordningen eller genom särskilda beslut skall bestämmas vem som får infordra förklaring, upplysning eller yttrande i ärenden hos biblioteket.

Tjänstetillsättning m.m.

### 17 §

Riksbibliotekarien förordnas av regeringen för högst sex år.

Styrelsens övriga ledamöter förordnas av regeringen för högst tre år.

Tjänst som chef för avdelning tillsätts av regeringen efter anmälan av riksbibliotekarien.

Andra tjänster tillsätts av biblioteket.

Förordnande för chef för avdelning att vara riksbibliotekariens ställföreträdare meddelas av regeringen för högst tre år efter anmälan av riksbibliotekarien.