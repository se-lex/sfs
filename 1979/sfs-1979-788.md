---
beteckning: 1979:788
rubrik: Förordning om statsbidrag till enskild väghållning
departement: Kommunikationsdepartementet
utfardad_datum: 1979-08-30
publicerad_datum: 2008-10-10
forarbeten: "Jfr prop. 1978/79:100 bil. 9, TU 1978/79:11, rskr 1978/79:247"
pdf_url: https://svenskforfattningssamling.se/sites/default/files/sfs/1979-08/SFS1979-788.pdf
andringsforfattningar:
  - beteckning: "1983:821"
    rubrik: "Förordning (1983:821) om ändring i förordningen (1979:788) om statsbidrag till enskild väghållning"
    ikraft_datum: 1984-01-01
    anteckningar: "ändr. 9, 11, 14-20, 22, 27-29 §§"
  - beteckning: "1984:771"
    rubrik: "Förordning (1984:771) om ändring i förordningen (1979:788) om statsbidrag till enskild väghållning"
    ikraft_datum: 1985-01-01
    anteckningar: "ändr. 1, 10-12, 28 §§; omtryck"
  - beteckning: "1989:891"
    anteckningar: upph.
---

# Förordning (1979:788) om statsbidrag till enskild väghållning

## Inledande bestämmelser

### 1 §

Enligt denna förordning lämnas i mån av tillgång på anslagna medel statsbidrag till

1. byggande och drift av enskilda vägar,

2. anskaffning av redskap för barmarksunderhåll och vinterväghållning av enskilda vägar,

3. förrättningar som anges i [11 §](#11).

Vägverket beslutar om fördelning av anslagna medel mellan länen.

I fråga om bidrag till byggande av vissa skogsvägar finns särskilda bestämmelser. Förordning ([1984:771](https://selex.se/eli/sfs/1984/771)).

### 2 §

Till en väg hör vägbanan och övriga väganordningar.

### 3 §

Till byggande av en väg räknas anläggande av en ny väg, omläggning av en väg i ny sträckning samt ombyggnad och förbättring av en väg.

Till drift av en väg räknas barmarksunderhåll, vinterväghållning, mindre förbättringsarbeten och förnyelse av beläggning.

### 4 §

Statsbidrag lämnas som byggnadsbidrag eller driftbidrag. Driftbidrag lämnas som årliga driftbidrag, särskilda driftbidrag eller redskapsbidrag.

## Bidragsförutsättningar

### 5 §

Bidrag lämnas för en sådan väg som inte är av ringa längd och som är ändamålsenlig med hänsyn till övriga vägar, om kostnaderna för vägen är skäliga med hänsyn till nyttan av den. Vidare skall vägen vara

1. av betydelse som utfartsväg eller uppsamlingsväg för fast boende,

2. av betydelse som genomfartsväg för andra än dem som bor utmed vägen,

3. av väsentlig betydelse som genomfartsväg eller uppsamlingsväg för näringslivet,

4. av väsentlig betydelse som utfartsväg eller genomfartsväg för det rörliga friluftslivet, eller

5. av väsentlig betydelse som uppsamlingsväg för fritidsbebyggelse.

Som ytterligare förutsättning för att ett årligt driftbidrag skall lämnas gäller att vägen är i ett skick som är tillfredsställande för dess ändamål.

Bidrag lämnas endast om väghållningen är ordnad genom en förrättning som har vunnit laga kraft eller genom en överenskommelse som har godkänts av länsstyrelsen.

### 6 §

Bidrag lämnas inte för kostnader som har uppkommit innan bidraget har beviljats. Om det finns särskilda skäl kan länsstyrelsen dock medge att bidrag lämnas för sådana kostnader.

### 7 §

Byggnadsbidrag, som avser annat än kostnader för projektering, får lämnas endast under förutsättning att godkända projekteringshandlingar för vägföretaget (vägobjektet) finns.

## Beräkningen av bidrag

### 8 §

Byggnadsbidrag avser kostnader för byggande av en väg. I kostnaderna får även räknas in kostnader för projektering av vägobjektet och kontroll av vägobjektets utförande samt ersättning för en sådan förrättning som sker i samband med att vägen byggs.

Om det finns synnerliga skäl får i kostnaderna räknas in ersättning för mark och för intrång som föranleds av att vägen byggs.

Byggnadsbidrag får inte avse merkostnader som uppkommer genom att en väg byggs efter en högre standard än vad som behövs med hänsyn till trafiken.

### 9 §

Byggnadsbidrag lämnas med högst 70 procent av sådana skäliga kostnader som anges i [8 §](#8) första och andra styckena. Om en väg är av särskild betydelse från allmän trafiksynpunkt eller om kostnaderna är synnerligen betungande, får dock vägverket medge att bidrag lämnas med högst 85 procent.

Har det i totalförsvarets intresse föreskrivits en viss åtgärd i fråga om ett vägobjekt, skall staten ersätta kostnaderna för den. Förordning ([1983:821](https://selex.se/eli/sfs/1983/821)).

### 10 §

Årliga driftbidrag avser kostnader för barmarksunderhåll eller vinterväghållning och lämnas med följande procent av sådana skäliga kostnader, nämligen med

1. högst 85 procent till en färjeled,

2. 80 procent till en sådan väg som är genomfartsväg för andra än dem som bor utmed vägen,

3. 70 procent till en sådan väg som är utfartsväg eller uppsamlingsväg för fast boende utanför bebyggelseområden eller näringslivet,

4. 50 procent till en sådan väg som är utfartsväg eller genomfartsväg för det rörliga friluftslivet,

5. 40 procent till en sådan väg som är utfartsväg eller uppsamlingsväg för fast boende inom bebyggelseområden eller uppsamlingsväg för fritidsbebyggelse. Förordning ([1984:771](https://selex.se/eli/sfs/1984/771)).

### 11 §

Särskilda driftbidrag lämnas med högst 70 procent av skäliga kostnader för mindre förbättringsarbeten eller förnyelse av beläggningar. Vidare lämnas sådana bidrag med högst 50 procent av kostnader som avser förrättningar för att uppnå en ändamålsenlig samordning av olika väghållares driftåtgärder i fråga om vägar till vilka årliga driftbidrag lämnas. Förordning ([1984:771](https://selex.se/eli/sfs/1984/771)).

### 12 §

Redskapsbidrag lämnas med högst 50 procent av skäliga kostnader för anskaffning av redskap. Förordning ([1984:771](https://selex.se/eli/sfs/1984/771)).

## Förfarandet i ärenden om bidrag

### 13 §

Ansökan om bidrag skall göras skriftligen hos länsstyrelsen.

### 14 §

Länsstyrelsen skall på grundval av inkomna ansökningar om byggnadsbidrag upprätta en plan för byggande av enskilda vägar inom länet. Planen skall avse fem kalenderår (femårsplan) och förnyas efter tre år. Förordning ([1983:821](https://selex.se/eli/sfs/1983/821)).

### 15 §

I femårsplanen skall i ordning efter angelägenhetsgrad tas upp de vägobjekt som uppfyller bidragsförutsättningarna enligt [5 §](#5) och som beräknas komma att utföras under den tid planen avser. I planen skall anges när de olika vägobjekten beräknas bli utförda.

Länsstyrelsen skall bereda kommunerna i länet och länsvägnämnden tillfälle att yttra sig över den upprättade femårsplanen. Förordning ([1983:821](https://selex.se/eli/sfs/1983/821)).

### 16 §

Femårsplanen skall fastställas av länsstyrelsen. Förordning ([1983:821](https://selex.se/eli/sfs/1983/821)).

### 17 §

En avskrift av den fastställda femårsplanen skall sändas till dem som har ansökt om byggnadsbidrag, kommunerna i länet, länsvägnämnden och vägverket. Förordning ([1983:821](https://selex.se/eli/sfs/1983/821)).

### 18 §

Frågor om godkännande av projekteringshandlingar som avses i [7 §](#7) skall prövas av vägverket. Förordning ([1983:821](https://selex.se/eli/sfs/1983/821)).

### 19 §

Frågor om bidrag skall prövas av länsstyrelsen. Förordning ([1983:821](https://selex.se/eli/sfs/1983/821)).

### 20 §

Bidrag skall betalas ut av vägverket. Förordning ([1983:821](https://selex.se/eli/sfs/1983/821)).

### 21 §

Byggnadsbidrag som avser annat än kostnader för projektering skall betalas ut allt eftersom arbetet fortgår enligt godkända projekteringshandlingar. Till ett sådant arbete för vilket tillstånd krävs av en myndighet får något bidrag dock inte betalas ut förrän tillståndet har meddelats.

Byggnadsbidrag som avser kostnader för projektering skall betalas ut när projekteringshandlingarna har godkänts.

### 22 §

Årliga driftbidrag skall betalas ut i efterskott för kalenderår.

Har en väghållare eftersatt vägunderhållet eller utan länsstyrelsens medgivande helt eller delvis stängt av en väg för trafik får vägverket besluta att det årliga driftbidraget eller en del av det inte skall betalas ut. Förordning ([1983:821](https://selex.se/eli/sfs/1983/821)).

### 23 §

Särskilda driftbidrag som avser kostnader för mindre förbättringsarbeten eller förnyelse av beläggningar skall betalas ut när arbetena har utförts.

Särskilda driftbidrag som avser kostnader för förrättningar skall betalas ut när förrättningarna har vunnit laga kraft.

### 24 §

Redskapsbidrag skall betalas ut när redskapet har anskaffats.

## Övriga bestämmelser

### 25 §

En väg för vilken ett årligt driftbidrag lämnas får inte helt eller delvis stängas av för trafik utan länsstyrelsens medgivande.

### 26 §

En väghållare som har erhållit ett redskapsbidrag skall mot skälig ersättning ställa redskapet till förfogande för en annan väghållare, om det behövs för rationalisering av driftarbetet.

Ett redskap för vilket redskapsbidrag har lämnats får inte överlåtas utan länsstyrelsens medgivande.

### 27 §

Vägverket skall övervaka att medel som har tilldelats en väghållare på lämpligt sätt används för avsett ändamål. Förordning ([1983:821](https://selex.se/eli/sfs/1983/821)).

### 28 §

Vägverkets beslut om fördelning av anslagna medel mellan länen får inte överklagas.

Länsstyrelsens beslut överklagas hos vägverket genom besvär. Vägverkets beslut får inte överklagas.

Länsvägsnämnden får överklaga sådana beslut av länsstyrelsen som berör nämndens verksamhetsområde. Förordning ([1984:771](https://selex.se/eli/sfs/1984/771)).

### 29 §

Föreskrifter för verkställigheten av denna förordning meddelas av vägverket. Förordning ([1983:821](https://selex.se/eli/sfs/1983/821)).