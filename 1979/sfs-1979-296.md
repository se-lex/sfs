---
beteckning: 1979:296
rubrik: Förordning med instruktion för importkontoret för u-landsprodukter
departement: Utrikesdepartementet
utfardad_datum: 1979-05-17
publicerad_datum: 2008-10-10
pdf_url: https://svenskforfattningssamling.se/sites/default/files/sfs/1979-05/SFS1979-296.pdf
andringsforfattningar:
  - beteckning: "1986:808"
    rubrik: "Förordning (1986:808) om ändring i förordningen (1979:296) med instruktion för importkontoret för u-landsprodukter"
    ikraft_datum: 1987-01-01
    anteckningar: "ändr. 10, 11 §§"
  - beteckning: "1988:364"
    anteckningar: upph.
  - beteckning: "1981:406"
    rubrik: "Förordning (1981:406) om ändring i förordningen (1979:296) med instruktion för importkontoret för u-landsprodukter"
    anteckningar: ändr. 13 §
---

# Förordning (1979:296) med instruktion för importkontoret för u-landsprodukter

## Inledande bestämmelse

### 1 §

Allmänna verksstadgan ([1965:600](https://selex.se/eli/sfs/1965/600)) skall, med undantag av [3 §](#3) 1, tillämpas på importkontoret för u-landsprodukter.

## Uppgifter

### 2 §

Importkontoret har till uppgift att främja import till Sverige från u-länder för att öka dessa länders exportintäkter och därigenom bidra till deras utveckling.

### 3 §

Det åligger importkontoret särskilt

att bistå u-länder med information och handledning beträffande kommersiella avsättningsmöjligheter och marknadsförhållanden i Sverige samt förmedling av kontakter med den  svenska marknaden och svenska företag,

att i frågor av handels- eller biståndspolitisk betydelse samråda med de myndigheter som berörs,

att vara svensk kontaktpunkt med UNCTAD/GATT:s Internationella handelscentrum (ITC) i konkreta frågor rörande avsättning av u-landsprodukter på den svenska marknaden.

### 4 §

Uppkommer en principiell utrikes-, handels  eller biståndspolitisk fråga av större vikt, skall den underställas regeringens prövning.

### 5 §

För uppdrag som importkontoret utför och som medför kostnader som kontoret inte bör svara för får kontoret ta ut ersättning enligt de riktlinjer som regeringen bestämmer.

## Organisation

### 6 §

Importkontoret leds av en styrelse. Ledamöter av denna är en direktör och högst sju andra ledamöter. Bland ledamöterna utser regeringen en ordförande.

### 7 §

Direktören är chef för kontoret.

### 8 §

Hos importkontoret finns i övrigt personal enligt särskilda föreskrifter eller andra beslut som regeringen  meddelar samt annan personal i mån av behov och tillgång på medel.

I mån av behov och tillgång på medel får kontoret anlita utomstående för särskilda uppdrag.

## Ärendenas handläggning

### 9 §

Ärendena avgörs av styrelsen.

I arbetsordningen eller genom särskilda beslut får styrelsen lämna över till ordföranden, till direktören eller till annan som tjänstgör hos importkontoret att avgöra ärenden som inte är av det slag att de behöver prövas av styrelsen.

Yttranden i ärenden som skall underställas regeringen beslutas alltid av styrelsen.

### 10 §

Styrelsen är beslutför när ordföranden och fyra andra ledamöter, bland dem direktören, är närvarande. När ärenden av större vikt handläggs, bör samtliga ledamöter närvara. Förordning ([1986:808](https://selex.se/eli/sfs/1986/808)).

### 11 §

Styrelseärenden avgörs efter föredragning som ankommer på direktören eller särskilt förordnad föredragande.

I arbetsordningen eller genom särskilda beslut får dock medges att ärenden som handläggs enligt [9 §](#9) andra stycket avgörs utan föredragning.

Ordföranden eller direktören får själv ta över beredningen och föredragningen av styrelseärenden. Förordning ([1986:808](https://selex.se/eli/sfs/1986/808)).

### 12 §

Ordföranden, direktören eller, efter beslut av direktören, annan som tjänstgör hos importkontoret får fordra in förklaring, upplysning eller yttrande i ärenden hos importkontoret.

Tjänstetillsättning m.m.

### 13 §

Direktören förordnas av regeringen för högst fem år.

Andra tjänster tillsätts av importkontoret.

### 14 §

Andra styrelseledamöter än direktören förordnas av regeringen för högst tre år.

Förordnande att vara ordförande meddelas för högst tre år.

## Överklagande

### 15 §

Importkontorets beslut i ärenden som avses i 2 och [3 §](#3)§ får inte överklagas.