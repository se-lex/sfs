---
beteckning: 1990:169
rubrik: Cirkulär till de allmänna domstolarna och åklagarna i anledning av en överenskommelse mellan Sverige och Polen om inbördes rättshjälp i brottmål
departement: Justitiedepartementet
utfardad_datum: 1990-04-26
publicerad_datum: 2013-12-09
pdf_url: https://svenskforfattningssamling.se/sites/default/files/sfs/1990-04/SFS1990-169.pdf
andringsforfattningar:
  - beteckning: "2013:982"
    anteckningar: upph.
---

# Cirkulär (1990:169) till de allmänna domstolarna och åklagarna i anledning av en överenskommelse mellan Sverige och Polen om inbördes rättshjälp i brottmål

Överenskommelsen den 10 februari 1989 mellan Sverige och Polen om inbördes rättshjälp i brottmål träder i kraft den 1 juni 1990. Överenskommelsen innehåller bestämmelser om sådan rättshjälp i brottmål som avser delgivning, bevisupptagning, vissa tvångsmedel, uppgifter ur kriminalregister och överförande av lagföring.

När domstol eller åklagare vid handläggning av brottmål önskar biträde från Polen enligt överenskommelsen, bör vad som sägs i cirkuläret ([1968:32](https://selex.se/eli/sfs/1968/32)) till de allmänna domstolarna och åklagarna med vissa föreskrifter i anledning av Sveriges tillträde till den europeiska konventionen om inbördes rättshjälp i brottmål tillämpas. Överenskommelsen med Polen innehåller dock inga bestämmelser om förskott till vittnen och sakkunniga. Vidare bör en framställning om delgivning, utöver vad som anges i kungörelsen ([1933:618](https://selex.se/eli/sfs/1933/618)) angående biträde av utrikesdepartementet för delgivning av handlingar i utlandet, innehålla en beskrivning av det brott som framställningen avser, tid och plats för brottet samt tillämpliga lagbestämmelser.