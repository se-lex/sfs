---
beteckning: 1990:1402
rubrik: Lag om övertagande av vissa sjukhem och andra vårdinrättningar
departement: Socialdepartementet
utfardad_datum: 1990-12-17
ikraft_datum: 1992-01-01
publicerad_datum: 2025-05-26
forarbeten: "Prop. 1990/91:14, 1990/91SoU9, rskr 1990/91:97"
pdf_url: https://svenskforfattningssamling.se/sites/default/files/sfs/1990-12/SFS1990-1402.pdf
---

# Lag om övertagande av vissa sjukhem och andra vårdinrättningar

### 1 §

Kommunerna skall den 1 januari 1992 från landstingskommunerna överta ansvaret för och driften av de sjukhem och andra vårdinrättningar i kommunen som inrättats för somatisk långtidssjukvård och som huvudsakligen har kommunen eller en del av kommunen som upptagningsområde.

Övertagande enligt första stycket skall dock inte ske om en kommun och en landstingskommun kommer överens om det eller det finns särskilda skäl mot det.

### 2 §

En kommun får den 1 januari 1992 eller senare även överta ansvaret för och driften av en annan vårdinrättning för långtidssjukvård än som avses i [1 §](#1), om regionen och kommunen kommer överens om det. Lag ([2019:868](https://selex.se/eli/sfs/2019/868)).

### 3 §

Sjukhem och andra vårdinrättningar, som övertagits av kommunerna med stöd av denna lag, ska anses som sådana boendeformer som anges i [8 kap. 4 § första stycket socialtjänstlagen](https://selex.se/eli/sfs/2001/453#kap8.4) ([2025:400](https://selex.se/eli/sfs/2025/400)). Lag ([2025:411](https://selex.se/eli/sfs/2025/411)).

## Övergångsbestämmelser

[1990:1402](https://selex.se/eli/sfs/1990/1402)

Denna lag träder i kraft den 1 januari 1992. En kommun och en landstingskommun kan komma överens om att kommunen under år 1991 skall överta en sådan inrättning som avses i denna lag. Har övertagande skett skall inrättningen från och med dagen för övertagandet anses som ett servicehus enligt [20 §](#20) andra stycket socialtjänstlagen ([1980:620](https://selex.se/eli/sfs/1980/620)). Om en sådan överenskommelse har träffats får landstingskommunen under år 1991 lämna sådant ekonomiskt bidrag till kommunen som motiveras av överenskommelsen.