---
beteckning: 1977:981
rubrik: Konsumentkreditlag
departement: Justitiedepartementet
utfardad_datum: 1977-12-01
publicerad_datum: 2008-10-10
forarbeten: "Prop. 1976/77:123, LU 1977/78:5, rskr 1977/78:25"
pdf_url: https://svenskforfattningssamling.se/sites/default/files/sfs/1977-12/SFS1977-981.pdf
andringsforfattningar:
  - beteckning: "1985:581"
    rubrik: "Lag (1985:581) om ändring i konsumentkreditlagen (1977:981)"
    ikraft_datum: 1985-06-25
    anteckningar: ändr. 30 §
  - beteckning: "1985:215"
    rubrik: "Lag (1985:215) om ändring i konsumentkreditlagen (1977:981)"
    ikraft_datum: 1985-07-01
    anteckningar: upph. 27 §
  - beteckning: "1985:720"
    rubrik: "Lag (1985:720) om ändring i konsumentkreditlagen (1977:981)"
    ikraft_datum: 1986-07-01
    anteckningar: "nya 23 a §, rubr. närmast före 23 a §"
  - beteckning: "1986:1203"
    rubrik: "Lag (1986:1203) om ändring i konsumentkreditlagen (1977:981)"
    ikraft_datum: 1987-01-01
    anteckningar: ändr. 30 §
  - beteckning: "1987:642"
    rubrik: "Lag (1987:642) om ändring i konsumentkreditlagen (1977:981)"
    ikraft_datum: 1987-07-01
    anteckningar: ändr. 11 §
  - beteckning: "1988:394"
    rubrik: "Lag (1988:394) om ändring i konsumentkreditlagen (1977:981)"
    ikraft_datum: 1988-07-01
    anteckningar: ändr. 17 §
  - beteckning: "1992:830"
    anteckningar: upph.
  - beteckning: "1981:801"
    rubrik: "Lag (1981:801) om ändring i konsumentkreditlagen (1977:981)"
    anteckningar: "ändr. 18, 20, 21 §§"
  - beteckning: "1980:524"
    rubrik: "Lag (1980:524) om ändring i konsumentkreditlagen (1977:981)"
    anteckningar: ändr. 30 §
  - beteckning: "1980:244"
    rubrik: "Lag (1980:244) om ändring i konsumentkreditlagen (1977:981)"
    anteckningar: upph. 28 §
  - beteckning: "1978:867"
    rubrik: "Lag (1978:867) om ändring i lagen (1978:598) om ändring i konsumentkreditlagen (1977:981)"
    anteckningar: "ändr. ikrafttr.best. till 1978:598"
  - beteckning: "1978:866"
    rubrik: "Lag (1978:866) om ändring i konsumentkreditlagen (1977:981)"
    anteckningar: ändr. övergångsbest.
  - beteckning: "1978:598"
    rubrik: "Lag (1978:598) om ändring i konsumentkreditlagen (1977:981)"
    anteckningar: "ändr. 17, 18, 20, 22 §§"
---

# Konsumentkreditlag (1977:981)

## Inledande bestämmelser

### 1 §

Denna lag gäller kredit (betalningsanstånd eller lån) som är avsedd huvudsakligen för enskilt bruk och som lämnas eller erbjudes till konsument av näringsidkare i dennes yrkesmässiga verksamhet.

Lagen gäller under motsvarande förutsättningar även i fråga om kredit av annan än näringsidkare, om krediten förmedlas av näringsidkare som ombud för kreditgivaren.

### 2 §

I lagen avses med

kreditgivare: den som lämnar krediten eller övertar den ursprunglige kreditgivarens fordran,

kontantpris: det pris till vilket vara, tjänst eller annan nyttighet vanligen hålles konsument tillhanda mot kontant betalning,

kreditbelopp: vid betalningsanstånd den del av kontantpriset varmed anstånd lämnas samt vid lån det lånade beloppet,

kreditkostnad: det sammanlagda beloppet av alla räntor, tillägg och andra kostnader som konsumenten har att erlägga med anledning av krediten,

effektiv ränta: kreditkostnaden angiven som en årlig ränta beräknad på kreditbeloppet, i förekommande fall under hänsynstagande till att delbetalningar skall göras under den löpande kredittiden,

kreditfordran: summan av kreditbeloppet och kreditkostnaden.

### 3 §

Med kreditköp avses köp av vara, vid vilket säljaren lämnar köparen anstånd med någon del av betalningen eller vid vilket någon del av betalningen erlägges med belopp som köparen får låna av säljaren eller av annan kreditgivare på grund av överenskommelse mellan denne och säljaren.

Har avtalet betecknats som uthyrning eller betalningen som vederlag för varans nyttjande föreligger ändå kreditköp, om det är avsett att den till vilken varan utlämnas skall bli ägare av denna.

### 4 §

Avtalsvillkor som inskränker konsumentens befogenheter eller förmåner enligt denna lag är ogiltigt.

## Marknadsföring av kredit

### 5 §

Näringsidkare skall vid annonsering, skyltning och liknande marknadsföring beträffande kredit lämna information om den effektiva räntan för krediten. Är det fråga om kredit för förvärv av särskild vara, tjänst eller annan nyttighet, skall även kreditkostnaden och kontantpriset anges.

Information enligt första stycket behöver ej lämnas, om krediten är av ringa omfattning eller det annars föreligger särskilda skäl.

### 6 §

Innan kreditavtal slutes skall näringsidkare, som lämnar eller förmedlar krediten, lämna konsumenten information i de hänseenden och i den omfattning som anges i [5 §](#5). Informationen skall lämnas skriftligen.

### 7 §

I fråga om underlåtelse att lämna information som anges i 5 och [6 §](#6)§ eller som annars är av särskild betydelse från konsumentsynpunkt gäller marknadsföringslagen ([1975:1418](https://selex.se/eli/sfs/1975/1418)).

## Bestämmelser om kreditköp

## Kontantinsats

### 8 §

Vid kreditköp skall säljaren av köparen uttaga kontantinsats i enlighet med god sed på marknaden. Kontantinsatsen skall motsvara minst 20 procent av varans kontantpris, om ej särskilda förhållanden föranleder annat.

Som kontantinsats anses ej betalning med medel som köparen får låna av säljaren eller av annan kreditgivare på grund av överenskommelse mellan denne och säljaren.

### 9 §

Säljer näringsidkare för egen eller annans räkning vara utan att iakttaga vad som sägs i [8 §](#8), skall det anses utgöra handling som avses i [2 §](#2) marknadsföringslagen ([1975:1418](https://selex.se/eli/sfs/1975/1418)).

## Köparens befogenheter mot annan kreditgivare än säljaren

### 10 §

Vid kreditköp får köparen mot kreditgivares krav på betalning framställa samma invändningar på grund av köpet som han kan göra mot säljaren.

Har köparen på grund av köpet anspråk mot säljaren på återbetalning av köpeskilling, skadestånd eller annan penningprestation svarar kreditgivare lika med säljaren för anspråkets fullgörande. Kreditgivaren är dock ej skyldig att betala mer än vad han mottagit av köparen med anledning av krediten.

## Förbud mot vissa fordringsbevis

### 11 §

Kreditgivaren får ej mottaga av köparen ingången växelförbindelse beträffande fordran på grund av kreditköpet. Han får ej heller till bevis för sin fordran mottaga av köparen utfärdat löpande skuldebrev eller annan av denne ingången skuldförbindelse, vars överlåtande eller pantsättning inskränker köparens rätt att framställa invändningar på grund av köpet, om ny borgenär i god tro förvärvar fordringshandlingen.

Första stycket första meningen äger ej tillämpning på egen växel som är utställd av bankaktiebolag, sparbank eller föreningsbank.

Den som uppsåtligen bryter mot denna paragraf dömes till böter. Lag ([1987:642](https://selex.se/eli/sfs/1987/642)).

## Förtidsbetalning

### 12 §

Vid kreditköp har köparen alltid rätt att betala sin skuld till kreditgivaren i förtid.

Kreditgivaren får kräva betalning i förtid endast om han gjort förbehåll härom samt köparen sedan mer än en månad är i dröjsmål med att erlägga förfallen del av kreditfordringen som uppgår till mer än en tiondel av hela kreditfordringen eller, om dröjsmålet avser två eller flera vid olika tidpunkter förfallna poster, till mer än en tjugondel av hela kreditfordringen.

Andra stycket utgör ej hinder för bank eller annan kreditgivare att göra gällande strängare förbehåll om betalning i förtid, om skyldighet därtill följer av annan författning.

### 13 §

Vid förtidsbetalning enligt [12 §](#12) skall vid beräkning av kreditgivarens fordran den obetalda delen av kreditfordringen minskas med den del av kreditkostnaden som enligt beräkningsgrunder, som står i överensstämmelse med god sed på marknaden, är att hänföra till den ej utnyttjade kredittiden. Om betalning sker på annan tid än i avtalet bestämd förfallodag skall den ej utnyttjade kredittiden räknas från första förfallodagen efter betalningen.

Vid avräkning enligt första stycket får kreditgivaren tillgodoräkna sig hela kostnaden för uppläggning av krediten, om denna kostnad särskilt anges i avtalet och ej är oskälig.

## Förbud mot viss avräkning

### 14 §

Belopp som köparen erlägger för avräkning på viss kreditfordran i anledning av kreditköp får kreditgivaren ej först avräkna på annan fordran.

## Återtaganderätt

### 15 §

Med förbehåll om återtaganderätt avses avtalsvillkor som ger kreditgivaren möjlighet att återtaga varan, om köparen ej fullgör sin del av kreditköpsavtal.

Förbehåll om återtaganderätt får göras gällande endast under förutsättning att förbehållet har gjorts av säljaren i samband med köpet för att trygga säljarens rätt till betalning samt köparen sedan mer än en månad är i dröjsmål med att erlägga förfallen och ej preskriberad del av kreditfordringen som uppgår till mer än en tiondel av hela kreditfordringen eller, om dröjsmålet avser två eller flera vid olika tidpunkter förfallna poster, till mer än en tjugondel av hela kreditfordringen.

Använder näringsidkare förbehåll om återtaganderätt vid försäljning av vara, som med hänsyn till sin beskaffenhet eller sitt värde eller på grund av förhållandena på marknaden ej är lämpad som kreditsäkerhet, kan näringsidkaren förbjudas att framdeles i liknande fall använda sådant förbehåll. I fråga om förbud äger i övrigt bestämmelserna i lagen ([1971:112](https://selex.se/eli/sfs/1971/112)) om förbud mot oskäliga avtalsvillkor motsvarande tillämpning.

### 16 §

Om köparen efter utgången av den i [15 §](#15) andra stycket angivna tiden men innan varan återtages erlägger belopp, som ej har betalats i rätt tid, jämte ränta och kostnader enligt de grunder som anges i [17 §](#17) tredje-femte styckena, får kreditgivaren ej återtaga varan på grund av dröjsmålet. Ej heller får kreditgivaren i sådant fall göra gällande avtalsvillkor som avses i [12 §](#12) andra stycket.

## Uppgörelse vid återtagande av vara

### 17 §

Vill kreditgivaren utnyttja rätt att återtaga vara, skall avräkning göras mellan honom och köparen.

Köparen tillgodoräknas härvid varans värde vid återtagandet. Värdet beräknas efter vad kreditgivaren kan antagas få ut genom att på lämpligt sätt försälja varan.

Kreditgivaren får tillgodoräkna sig den obetalda delen av kreditfordringen efter avräkning enligt [13 §](#13) samt i förekommande fall dröjsmålsränta, dock ej enligt högre räntefot än som anges i [6 §](#6) räntelagen ([1975:635](https://selex.se/eli/sfs/1975/635)).

Kreditgivaren får därjämte tillgodoräkna sig ersättning för följande kostnader för återtagande av varan, nämligen utsökningsavgift, skälig kostnad för transport av varan samt utgift för inställelse vid förrättning för återtagande, om inställelsen har varit påkallad för tillvaratagande av kreditgivarens rätt. Vid bestämmande av ersättning för utgift för inställelse äger bestämmelserna om beräknande av ersättning av allmänna medel till vittne motsvarande tillämpning.

I mål om handräckning för återtagande får kreditgivaren, enligt vad regeringen närmare föreskriver, tillgodoräkna sig även skälig ersättning för eget arbete med anledning av målet samt arvode till ombud eller biträde. Lag ([1988:394](https://selex.se/eli/sfs/1988/394)).

### 18 §

Om köparen vid avräkningen tillgodoräknas ett större belopp än kreditgivaren, får varan återtagas endast om kreditgivaren betalar mellanskillnaden till köparen eller, när varan värderats av kronofogdemyndigheten, nedsätter mellanskillnaden hos myndigheten.

Har kreditgivaren för att kunna återtaga varan eller för att denna efter återtagande skall kunna brukas på avsett sätt måst betala skuld som åvilar köparen, får kreditgivaren vid tillämpning av första stycket avräkna sådan betalning mot mellanskillnad köparen till godo.

Tillgodoräknas kreditgivaren ett större belopp än köparen, får kreditgivaren ej kräva ut mellanskillnaden (restskulden) i annat fall än då varan har utsatts för betydande värdeminskning genom att köparen vanvårdat varan. Lag ([1981:801](https://selex.se/eli/sfs/1981/801)).

## Återlösande av vara som återtagits

### 19 §

Köparen får inom fjorton dagar återlösa vara som har återtagits. Vill köparen återlösa varan, skall han betala kreditgivaren varans värde vid återtagandet samt den restskuld som kan föreligga enligt avräkningen.

Handräckning för återtagande av vara m.m.

### 20 §

Kreditgivaren får hos kronofogdemyndigheten söka handräckning för varans återtagande, under förutsättning att rörande kreditköpet har upprättats en av parterna underskriven handling, som innehåller förbehåll om återtaganderätt samt uppgift om kontantpriset, kreditbeloppet, kreditkostnaden, kredittiden, kreditfordringen och de tidpunkter när betalning skall erläggas.

Ansökan om handräckning skall göras skriftligen samt innehålla uppgift om hur stor del av kreditfordringen som utestår obetald. Om kreditgivaren gör anspråk på dröjsmålsränta skall i ansökningen också uppges vad kreditgivaren fordrar i den delen. Vid ansökningen skall fogas styrkt avskrift av den handling som anges i första stycket. Lag ([1981:801](https://selex.se/eli/sfs/1981/801)).

### 21 §

Handräckning får beviljas endast om det är uppenbart att de förutsättningar som anges i [15 §](#15) andra stycket föreligger.

Har förbehåll om återtaganderätt använts i strid mot förbud enligt [15 §](#15) tredje stycket, får handräckning ej beviljas.

Handräckning eller verkställighet av dom, varigenom köparen har förpliktats att lämna tillbaka vara som sålts med förbehåll om återtaganderätt, får ej beviljas beträffande vara som enligt [5 kap. 1-3 §§ utsökningsbalken](https://selex.se/eli/sfs/1981/774#kap5.1) undantages från utmätning. Lag ([1981:801](https://selex.se/eli/sfs/1981/801)).

### 22 §

I fråga om handräckning och verkställighet av dom, som anges i [21 §](#21) tredje stycket, äger i övrigt [12 §](#12) andra och tredje styckena samt 14-[18 §](#18)§ lagen ([1978:599](https://selex.se/eli/sfs/1978/599)) om avbetalningsköp mellan näringsidkare m.fl. motsvarande tillämpning. Härvid skall hänvisningen i [16 §](#16) tredje stycket till [10 §](#10) första stycket avse [18 §](#18) första stycket denna lag. Lag ([1978:598](https://selex.se/eli/sfs/1978/598)).

## Förbud mot utmätning

### 23 §

Vara som har sålts med förbehåll om återtaganderätt får ej utmätas för fordran på grund av kreditköpet.

## Tjänster på kredit

### 23 a §

Har konsumenten vid avtal om en tjänst som avses i konsumenttjänstlagen ([1985:716](https://selex.se/eli/sfs/1985/716)) fått kredit enligt vad som sägs i [3 §](#3) angående köp, tillämpas bestämmelserna i 10--[14 §](#14)§ på avtalet. Lag ([1985:720](https://selex.se/eli/sfs/1985/720)).

Betalningsansvar vid förlust av kontokort m.m.

### 24 §

Avtalsvillkor som innebär att kontohavare skall vara betalningsskyldig för belopp, som påförts kontot genom att kontokort har använts av obehörig, får göras gällande endast om kontohavaren eller annan som enligt kontoavtalet är behörig att använda kontokortet

1. lämnat ifrån sig kortet till annan,

2. genom grov oaktsamhet förlorat kortet,

3. på annat sätt förlorat besittningen av kortet och icke snarast efter upptäckten anmält förlusten hos kreditgivaren.

För belopp, som på sätt i första stycket anges har påförts kontot sedan kreditgivaren mottagit anmälan att kontohavaren eller annan som enligt kontoavtalet är behörig att använda kontokortet ej längre har detta i sin besittning, är kontohavaren betalningsskyldig endast om han förfarit svikligt.

Tillsyn m.m.

### 25 §

Konsumentverket utövar tillsyn över efterlevnaden av denna lag. Verkets tillsyn omfattar dock ej Sveriges riksbank, Sveriges investeringsbank aktiebolag, verksamhet som står under tillsyn av bankinspektionen eller försäkringsinspektionen eller verksamhet hos exekutiv myndighet.

Tillsynen skall utövas så, att den icke vållar större kostnad eller olägenhet än som är nödvändig.

### 26 §

För utövande av tillsynen har konsumentverket eller den som verket förordnar rätt att företaga inspektion hos näringsidkare som bedriver varuförsäljning eller som i sin yrkesmässiga verksamhet lämnar, förmedlar eller övertar kredit som avses i denna lag och att taga del av samtliga handlingar som behövs för tillsynen. Näringsidkaren skall lämna de upplysningar om verksamheten som begäres för tillsynen.

Underlåter näringsidkare att lämna tillgång till handling eller att lämna upplysning i fall som avses i första stycket, får konsumentverket förelägga näringsidkaren att fullgöra sin skyldighet vid vite av högst 10 000 kronor.

### 29 §

Har konsumentverket enligt [26 §](#26) andra stycket förelagt näringsidkare att tillhandahålla handling får talan mot beslutet föras hos kammarrätten genom besvär. Mot annat beslut av konsumentverket enligt [26 §](#26) får talan ej föras.

### 30 §

Bestämmelserna i 8 och [9 §](#9)§ gäller ej kreditköp för vilka föreskrifter om kontantinsats har meddelats med stöd av lagen ([1986:1202](https://selex.se/eli/sfs/1986/1202)) med bemyndigande att meddela föreskrifter om betalningsvillkor vid kreditköp. Lag ([1986:1203](https://selex.se/eli/sfs/1986/1203)).