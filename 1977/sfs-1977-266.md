---
beteckning: 1977:266
rubrik: Lag om statlig ersättning vid ideell skada m.m.
departement: Socialdepartementet
utfardad_datum: 1977-04-28
publicerad_datum: 2017-08-11
forarbeten: "Prop. 1976/77:64, SfU 1976/77:21, rskr 1976/77:201"
pdf_url: https://svenskforfattningssamling.se/sites/default/files/sfs/1977-04/SFS1977-266.pdf
andringsforfattningar:
  - beteckning: "1991:469"
    rubrik: "Lag (1991:469) om ändring i lagen (1977:266) om statlig ersättning vid ideell skada"
    ikraft_datum: 1991-07-01
    anteckningar: "ändr. författningsrubr., 1, 2, 3, 4 §§"
  - beteckning: "1994:2074"
    rubrik: "Lag (1994:2074) om ändring i lagen (1977:266) om statlig ersättning vid ideell skada m.m."
    ikraft_datum: 1995-07-01
    anteckningar: ändr. 1 §
  - beteckning: "2002:280"
    rubrik: "Lag (2002:280) om ändring i lagen (1977:266) om statlig ersättning vid ideell skada m.m."
    ikraft_datum: 2002-07-01
    anteckningar: ändr. 1 §
  - beteckning: "2002:230"
    rubrik: "Lag (2002:230) om ändring i lagen (1977:266) om statlig ersättning vid idell skada m.m."
    ikraft_datum: 2002-07-01
    anteckningar: "ändr. 2, 4 §§"
  - beteckning: "2010:469"
    rubrik: "Lag (2010:469) om ändring i lagen (1977:266) om statlig ersättning vid ideell skada m.m."
    ikraft_datum: 2010-07-01
    anteckningar: ändr. 1 §
  - beteckning: "2010:1221"
    rubrik: "Lag (2010:1221) om ändring i lagen (1977:266) om statlig ersättning vid ideell skada m.m."
    ikraft_datum: 2011-01-01
    anteckningar: "ändr. 1, 2 §§"
  - beteckning: "2017:555"
    rubrik: "Lag (2017:555) om ändring i lagen (1977:266) om statlig ersättning vid ideell skada m.m."
    ikraft_datum: 2017-08-01
    anteckningar: ändr. 1 §
---

# Lag (1977:266) om statlig ersättning vid ideell skada m.m.

## 1 §

Den som ådrar sig skada som Försäkringskassan har godkänt enligt bestämmelserna om statligt personskadeskydd i [43 kap. socialförsäkringsbalken](https://selex.se/eli/sfs/2010/110) eller den som ådrar sig skada som Pensionsmyndigheten har godkänt enligt bestämmelserna om statligt personskadeskydd i 87 och [88 kap. socialförsäkringsbalken](https://selex.se/eli/sfs/2010/110) har rätt till ersättning av staten enligt denna lag.

Om skadan har ådragits under ledighet eller annan fritid vid vistelse utanför förläggningsplats eller annan plats där verksamheten i fråga bedrivs, och skadan inte har orsakats av olycksfall vid färd till eller från nämnda plats då färden föranleddes av och stod i nära samband med verksamheten, utges ersättning endast till den som fullgör grundutbildning eller repetitionsutbildning enligt lagen ([1994:1809](https://selex.se/eli/sfs/1994/1809)) om totalförsvarsplikt samt till den som genomgår militär utbildning inom Försvarsmakten som rekryt och som har skadats under tjänstgöringen. Lag ([2017:555](https://selex.se/eli/sfs/2017/555)).

## 2 §

Rätten till ersättning avser de förmåner och belopp som skulle ha utgått om den skadade hade haft rätt till ersättning enligt avtalet om ersättning vid personskada (PSA).

Den som avses i [7 kap. 2 § 3–6 socialförsäkringsbalken](https://selex.se/eli/sfs/2010/110#kap7.2) har dock endast rätt till ersättning för sveda och värk, lyte eller annat stadigvarande men samt olägenheter i övrigt till följd av skadan.

Vid skada som avses i [1 §](#1) andra stycket utges ersättning endast för sveda och värk, lyte eller annat stadigvarande men samt olägenheter i övrigt till följd av skadan.

Bestämmelserna i [43 kap. 20 § socialförsäkringsbalken](https://selex.se/eli/sfs/2010/110#kap43.20) har motsvarande tillämpning i fråga om ersättning enligt denna lag. Lag ([2010:1221](https://selex.se/eli/sfs/2010/1221)).

## 3 §

Staten inträder i den skadades rätt till skadestånd eller trafikskadeersättning intill belopp som utges enligt denna lag.

Om ersättning enligt denna lag endast utges för ideell skada inträder staten dock endast i den skadades rätt till skadestånd eller trafikskadeersättning för sådan skada. Lag ([1991:469](https://selex.se/eli/sfs/1991/469)).

## 4 §

Om ersättning enligt denna lag beslutar den myndighet som regeringen bestämmer.

Den som är missnöjd med ett beslut enligt denna lag får hänskjuta frågan till prövning inför Skiljenämnden i vissa trygghetsfrågor.

Bestämmelserna i avtalet om ersättning vid personskada (PSA) och för den angivna nämnden gäller även i övrigt i tillämpliga delar i ärende enligt denna lag. Lag ([2002:230](https://selex.se/eli/sfs/2002/230)).