---
beteckning: 1987:578
rubrik: Förordning med instruktion för statens institut för läromedel
departement: Utbildningsdepartementet
utfardad_datum: 1987-07-01
publicerad_datum: 2008-10-23
forarbeten: "Jfr prop. 1986/87:100 (bil.10 p.B 4), UbU 1986/87:10, rskr 1986/87:145"
pdf_url: https://svenskforfattningssamling.se/sites/default/files/sfs/1987-07/SFS1987-578.pdf
andringsforfattningar:
  - beteckning: "1988:819"
    anteckningar: "ändr. ikrafttr.best. till 1988:284"
  - beteckning: "1988:284"
    anteckningar: upph.
---

# Förordning (1987:578) med instruktion för statens institut för läromedel

## Inledande bestämmelser

### 1 §

Allmänna verksstadgan ([1965:600](https://selex.se/eli/sfs/1965/600)) skall tillämpas på statens institut för läromedel.

## Uppgifter

### 2 §

Institutet skall fullgöra uppgifter enligt förordningen ([1982:393](https://selex.se/eli/sfs/1982/393)) om vissa statliga insatser beträffande läromedel. Institutet skall vidare främja produktion av goda läromedel som är avsedda att användas vid utbildning som står under tillsyn av skolöverstyrelsen.

Institutet handlägger ärenden om statsbidrag enligt förordningen ([1974:439](https://selex.se/eli/sfs/1974/439)) om statsbidrag till produktion av vissa läromedel samt i övrigt de ärenden som regeringen föreskriver.

### 3 §

Det åligger institutet särskilt att främja utveckling och produktion av samt utge information om

1. läromedel för psykiskt utvecklingsstörda, synskadade, döva, hörselskadade, talskadade eller rörelsehindrade elever i utbildningar som står under tillsyn av skolöverstyrelsen samt läromedel för barn med handikapp i förskolan,

2. läromedel för minoritetsspråks- och invandrarundervisning samt för hemspråksträning i förskolan.

Institutet skall även i övrigt verka för förbättrad tillgång på läromedel inom områden där det råder brist på läromedel.

Institutet skall samråda med skolöverstyrelsen i läromedelsfrågor, främst frågor om forskning kring och utveckling av läromedel.

### 4 §

Institutet företräder staten inom sitt verksamhetsområde såväl vid som utom domstol om annat inte följer av särskilda föreskrifter.

## Organisation

### 5 §

Institutet leds av en styrelse som består av nio personer. I styrelsen ingår institutets överdirektör. En av ledamöterna är ordförande och en är vice ordförande.

För ledamöterna finns ersättare till det antal regeringen bestämmer.

Kungörelsen ([1974:224](https://selex.se/eli/sfs/1974/224)) om personalföreträdare i statlig myndighets styrelse m. m. skall tillämpas på institutet.

### 6 §

Överdirektören är chef för myndigheten.

### 7 §

Inom institutet finns ett centralt kansli. På kansliet ankommer ärenden om granskning av och information om läromedel samt om läromedelsutveckling, produktionsstöd och administration.

Inom kansliet finns tjänstemän med ansvar direkt under överdirektören för en eller flera av de ärendegrupper som nämns i första stycket. Den som har ansvar för kansliets administrativa ärenden är också administrativ chef för institutet.

## Inom institutet finns vidare fem enheter, nämligen

enheten för läromedel för minoritets- och invandrarundervisning,

enheten för läromedel för hörselskadade,

enheten för läromedel för rörelsehindrade,

enheten för läromedel för synskadade,

enheten för läromedel för särskolan.

Varje enhet förestås av en enhetschef.

### 8 §

Hos institutet finns i övrigt personal enligt särskilda beslut av regeringen samt annan personal i mån av behov och tillgång på medel.

I mån av behov och tillgång på medel får institutet anlita utomstående för särskilda uppdrag.

### 9 §

Hos institutet finns en läromedelsnämnd.

Läromedelsnämnden består av överdirektören som är ordförande och åtta andra ledamöter.

Nämnden utser inom sig vice ordförande.

För ledamöterna finns ersättare till det antal regeringen bestämmer.

### 10 §

Läromedelsnämnden handlägger ärenden om granskning av läromedel enligt förordningen ([1982:393](https://selex.se/eli/sfs/1982/393)) om vissa statliga insatser beträffande läromedel.

Nämnden är beslutför när ordföranden och minst fyra andra ledamöter är närvarande.

## Ärendenas handläggning

### 11 §

Av styrelsen avgörs

1. viktigare författningsfrågor,

2. viktigare frågor om institutets organisation och arbetsformer,

3. anslagsfrågor och andra frågor av större ekonomisk betydelse,

4. frågor om skiljande från annan anställning än provanställning eller om skiljande från uppdrag eller om disciplinansvar, åtalsanmälan, avstängning eller läkarundersökning,

5. andra frågor som överdirektören hänskjuter till styrelsen.

### 12 §

Styrelsen är beslutför när ordföranden och överdirektören och minst tre av de i [5 §](#5) första stycket angivna ledamöterna är närvarande. När ett ärende av större vikt handläggs, skall om möjligt samtliga ledamöter närvara.

### 13 §

Om ett styrelseärende är så brådskande att styrelsen inte hinner sammanträda för att behandla det, avgörs ärendet genom meddelanden mellan överdirektören och minst fyra andra ledamöter. Kan ärendet inte lämpligen avgöras på detta sätt, får överdirektören besluta ensam i närvaro av den föredragande till vars uppgifter ärendet hör. Beslut som fattas enligt denna paragraf skall anmälas vid nästa sammanträde med styrelsen.

### 14 §

Ärenden som inte skall avgöras av styrelsen avgörs av överdirektören ensam. I den mån sådana ärenden inte är av det slag att de behöver prövas av överdirektören, får de avgöras av annan tjänsteman enligt vad som anges i arbetsordningen eller i särskilda beslut.

### 15 §

När överdirektören är förhindrad att utöva sin tjänst, utövas den av den administrative chefen. Denne inträder efter beslut av överdirektören även i övrigt i hans ställe vid behandlingen av vissa ärenden eller grupper av ärenden.

När både överdirektören och den administrative chefen har förhinder, utövas överdirektörens tjänst av den tjänsteman som överdirektören bestämmer.

I den ordinarie överdirektörens frånvaro får dock inte fattas sådana beslut av större vikt som kan anstå utan olägenhet. Utan hans medgivande får inte sådana åtgärder vidtas som är oförenliga med föreskrifter som styrelsen har meddelat eller grunder som den tillämpar.

### 16 §

Ärendena avgörs efter föredragning. I arbetsordningen eller genom särskilda beslut får dock medges att ärenden som handläggs enligt [14 §](#14) andra meningen avgörs utan föredragning.

Föredragningen av ett ärende ankommer på chefen för den enhet dit ärendet hör eller på en särskilt förordnad föredragande. Motsvarande gäller den områdesansvarige tjänstemannen i fråga om ärenden som hör till kansliet. Överdirektören får överta beredningen och föredragningen av ärenden som skall avgöras av styrelsen.

Enhetschefen har rätt att närvara när ett ärende som hör till hans enhet föredras av någon annan. Motsvarande rätt tillkommer den områdesansvarige tjänstemannen i fråga om ärenden som hör till kansliet.

### 17 §

Av förordningen ([1978:592](https://selex.se/eli/sfs/1978/592)) om vissa medbestämmandeformer i statlig tjänst m . m. följer att myndighetens befogenhet att besluta kan vara begränsad i vissa hänseenden.

### 18 §

I [19 §](#19) förvaltningslagen ([1986:223](https://selex.se/eli/sfs/1986/223)) finns bestämmelser om rätt att få avvikande mening antecknad.

### 19 §

Överdirektören får utan föredragning meddela beslut som inte utan olägenhet kan uppskjutas till dess en föredragande kan inställa sig.

### 20 §

I arbetsordningen eller genom särskilda beslut skall bestämmas vem som får begära in förklaringar, upplysningar eller yttranden i ärendena.

Tjänstetillsättning m. m.

### 21 §

Överdirektören förordnas av regeringen för högst sex år.

Tjänsten som administrativ chef tillsätts av regeringen efter anmälan av överdirektören.

Andra tjänster tillsätts av institutet.

### 22 §

Andra styrelseledamöter än överdirektören samt ersättarna för ledamöterna förordnas av regeringen för högst tre år.

Förordnande att vara styrelsens ordförande eller vice ordförande meddelas av regeringen för högst tre år.

Andra ledamöter i läromedelsnämnden än överdirektören samt ersättarna för ledamöterna förordnas av regeringen för högst tre år.

### 23 §

När en tjänst kungörs ledig enligt [11 §](#11) anställningsförordningen ([1965:601](https://selex.se/eli/sfs/1965/601)) och tjänsten är placerad vid en enhet som är belägen på någon annan ort än Stockholm, skall kopia av kungörelsen anslås i enhetens lokal. Detsamma gäller beslut om tillsättning eller beslut att inte tillsätta en sådan tjänst.

## Bisysslor

### 24 §

Besked enligt [37 §](#37) andra stycket anställningsförordningen ([1965:601](https://selex.se/eli/sfs/1965/601)) lämnas av institutet även i fråga om den administrative chefen.