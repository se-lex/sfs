---
beteckning: 2008:936
rubrik: Förordning om behandling av personuppgifter vid Inspektionen för arbetslöshetsförsäkringen
departement: Arbetsmarknadsdepartementet
utfardad_datum: 2008-11-20
ikraft_datum: 2009-01-01
publicerad_datum: 2024-12-30
pdf_url: https://rkrattsdb.gov.se/SFSdoc/08/080936.pdf
---

# Förordning om behandling av personuppgifter vid Inspektionen för arbetslöshetsförsäkringen

## 1 §

I denna förordning finns kompletterande föreskrifter om sådan behandling av personuppgifter som omfattas av lagen ([2006:469](https://selex.se/eli/sfs/2006/469)) om behandling av personuppgifter vid Inspektionen för arbetslöshetsförsäkringen.

## 2 §

Personuppgifter som får behandlas enligt [5 §](#5) lagen ([2006:469](https://selex.se/eli/sfs/2006/469)) om behandling av personuppgifter vid Inspektionen för arbetslöshetsförsäkringen får lämnas ut på medium för automatiserad behandling till Arbetsförmedlingen.

## 3 §

Arbetsförmedlingen får för de ändamål som anges i [5 §](#5) lagen ([2006:469](https://selex.se/eli/sfs/2006/469)) om behandling av personuppgifter vid Inspektionen för arbetslöshetsförsäkringen ha direktåtkomst till följande uppgifter ur statistik- och tillsynsdatabasen om en person som får arbetslöshetsersättning:

1. personnummer, i förekommande fall samordningsnummer, postnummer och arbetslöshetskassans beteckning,

2. datum för den första och den senast utbetalade ersättningsdagen i ersättningsperioden,

3. den sammanlagda inkomsten av förvärvsarbete inom ramtiden, delat med tolv,

4. antalet fullgjorda karensdagar och antalet utbetalade dagar med arbetslöshetsersättning,

5. antalet återstående ersättningsdagar i ersättningsperioden efter den senaste utbetalningen,

6. utbetalat bruttobelopp per månad som utbetalningen avser,

7. för en person som för första gången har kvalificerat sig för rätt till arbetslöshetsersättning, uppgift om huruvida detta har skett med stöd av 3 kap. 2 eller [3 §](#3) lagen ([2024:506](https://selex.se/eli/sfs/2024/506)) om arbetslöshetsförsäkring,

8. om personen har haft inkomster av förvärvsarbete som avser arbete under en del av en månad med arbetslöshetsersättning,

9. enligt vilka bestämmelser i lagen om arbetslöshetsförsäkring en person som tidigare har varit att anse som företagare inte längre är att anse som företagare,

10. ersättningsgrundande inkomst och om arbetslöshetsersättning lämnas enligt 5 kap. 4, 5 eller [6 §](#6) lagen om arbetslöshetsförsäkring,

11. om arbetslöshetskassan bedömer att personen kommer att kunna uppfylla ett nytt inkomstvillkor när den pågående ersättningsperioden är förbrukad,

12. om personen har ett beslut om bisyssla enligt 6 kap. [5 §](#kap6.5) lagen om arbetslöshetsförsäkring och omfattningen och inkomsten av bisysslan,

13. om personen har rätt till arbetslöshetsersättning enligt 2 kap. [11 §](#kap2.11) lagen om arbetslöshetsförsäkring trots att personen är att anse som företagare och omfattningen av och inkomsten från näringsverksamheten, och

14. om personen bedriver studier under den period som arbetslöshetsersättning lämnas. Förordning ([2024:1357](https://selex.se/eli/sfs/2024/1357)).

## 3 a §

Personuppgifter som får behandlas enligt [5 §](#5) andra stycket lagen ([2006:469](https://selex.se/eli/sfs/2006/469)) om behandling av personuppgifter vid Inspektionen för arbetslöshetsförsäkringen får lämnas ut på medium för automatiserad behandling, om det i det enskilda fallet bedöms lämpligt ur integritetssynpunkt. Förordning ([2011:543](https://selex.se/eli/sfs/2011/543)).

## 4 §

Inspektionen för arbetslöshetsförsäkringen får meddela de närmare föreskrifter som behövs för verkställigheten av lagen ([2006:469](https://selex.se/eli/sfs/2006/469)) om behandling av personuppgifter vid Inspektionen för arbetslöshetsförsäkringen och denna förordning.