---
beteckning: 1950:516
rubrik: Kungörelse om fastighetsregister för stad enligt lösbladssystem
departement: Justitiedepartementet
utfardad_datum: 1950-10-06
publicerad_datum: 2007-08-31
pdf_url: https://svenskforfattningssamling.se/sites/default/files/sfs/1950-10/SFS1950-516.pdf
andringsforfattningar:
  - beteckning: "2000:308"
    anteckningar: upph.
  - beteckning: "1971:1014"
    anteckningar: ändr. 11 §
  - beteckning: "1968:383"
    anteckningar: ändr. 10 §
---

# Kungörelse (1950:516) om fastighetsregister för stad enligt lösbladssystem

## 1 §

Det i 7 kap. lagen om fastighetsbildning i stad föreskrivna fastighetsregistret må, såvitt angår band till tomtbok och stadsägobok samt bihang B och C, helt eller delvis inrättas enligt lösbladssystem, därest så med hänsyn till omständigheterna finnes lämpligt. Fråga härom prövas av lantmäteristyrelsen.

## 2 §

I den mån ej annat föranledes av bestämmelserna i denna kungörelse skall i fråga om lösbladssystem gälla vad i förordningen den 12 maj 1917 med närmare föreskrifter om fastighetsregister för stad är stadgat, så ock vad eljest finnes särskilt föreskrivet om uppläggandet och förandet av fastighetsregister för stad.

## 3 §

Lösbladsband skall vara försett med låsinrättning. Nyckel till bandet skall förvaras under lås på registerförarens ansvar.

Till registerblad i lösbladsband skola användas blanketter i överensstämmelse med härvid fogade formulär L 1 A, L 1 B, L 2, L 6 och L 7./n1/ Formulären L 1 A och L 1 B ersätta formulär 1 enligt förordningen den 12 maj 1917 och motsvara, det förra avdelning A och det senare avdelning B i sistnämnda formulär. Formulären L 2, L 6 och L 7 ersätta i nu nämnd ordning formulären 2, 6 och 7 enligt samma förordning.

//n1// Formulären finns inte med här.//

## 4 §

Å samma registerblad tillhörande tomtboken må icke registreras mer än en tomt. Dock må två tomter inom samma kvarter, vilkas beteckningar följa i ordning omedelbart efter varandra, registreras i ordningsföljd å var sin sida av samma huvudblad.

Å samma registerblad tillhörande stadsägoboken må icke registreras mer än en stadsäga. Sedan en stadsägoenhet registrerats i stadsägoboken, må dock två eller flera stadsägor, som därefter bildats inom enheten, registreras å samma huvudblad.

Å samma registerblad tillhörande bihang B eller C må icke registreras mer än ett område.

## 5 §

Om det för viss tomt eller för visst område i bihang B eller C avsedda utrymmet å ett huvudblad fullskrivits, skall fortsättningsblad för tomten eller området uppläggas. Detsamma gäller, om det å huvudblad inom upplägg för stadsägoenhet sist upptagna rummet fullskrivits.

## 6 §

Registerblad inom upplägg för kvarter skall betecknas med kvarterets nummer eller namn eller i förekommande fall med bådadera. Därjämte skola registerbladen inom avdelning A betecknas med nummer i fortlöpande följd inom avdelningen samt huvudblad inom avdelning B betecknas med samma nummer, i förekommande fall jämte littera, som den tomt vilken registrerats å första sidan av bladet eller för vilken första sidan reserverats.

Registerblad inom upplägg för stadsägoenhet skall betecknas med stadsägoenhetens nummer eller, om i enhetens registerbeteckning ingå flera nummer, det lägsta numret i enhetens registerbeteckning vid den tid, då någon del av enheten först registrerades i lösbladsband. Huvudblad inom sådan enhet skall därjämte betecknas med samma nummer som det första rummet å bladet.

Huvudblad till bihang B eller C skall betecknas med samma nummer som det å bladet registrerade rummet.

Fortsättningsblad avseende tomt, stadsäga eller område i bihang B eller C skall betecknas med huvudbladets nummer och i förekommande fall littera med tillägg av närmast lediga bokstav i lilla alfabetet.

## /n2/ 7 §

I särskild förteckning enligt härvid fogat formulär 15 skall angivas för tomt- och stadsägobok de upplägg samt för bihang B och C de rum, som äro registrerade i lösbladsband. Sådan förteckning skall föras särskilt för varje avdelning av registret, där lösbladsband finnes, samt skall förvaras i början av första lösbladsbandet inom avdelningen.

//n2// Formulären finns inte med här.//

Bladen inom förteckning enligt formulär 15 skola numreras i löpande följd särskilt för varje avdelning.

Å första registerbladet inom varje upplägg för kvarter eller stadägoenhet skall antecknas, av vilka huvudblad upplägget består.

Finnes fortsättningsblad, skall anteckning därom göras å huvudbladet.

## 8 §

Registerblad, som i följd av slitning eller eljest tarvar omskrivning, må efter medgivande av lantmäteristyrelsen uttagas och ersättas med nytt.

Uttagna blad skola numreras i löpande följd och av registerföraren på betryggande sätt förvaras.

Då blad efter omskrivning ersättes av nytt, skall registerföraren med sin namnunderskrift bestyrka omskrivningens riktighet. Å det nya bladet skall antecknas vilket nummer som åsatts det uttagna bladet.

## 9 §

Till samtliga i denna kungörelse omförmälda blanketter användes normalpapper av klass nr 1.

Ej må till lösbladsband användas andra pärmar än sådana, som godkänts av lantmäteristyrelsen.

## 10 §

Vid tillämpning av lösbladssystem skola följande i förordningen den 12 maj 1917 givna bestämmelser icke gälla, nämligen dels [10 §](#10) tredje, femte och sjätte styckena, [12 §](#12) första stycket, [13 §](#13) första stycket första punkten samt [16 §](#16) tredje och fjärde styckena, dels ock vad i [10 §](#10) andra stycket stadgas därom att vid tomtbokens första uppläggande uppläggen för de särskilda kvarteren må för visst fall ordnas efter kvarterens belägenhet å marken.

Bestämmelserna i denna kungörelse gälla ej i den mån de strida mot bestämmelser som ha samband med uppläggandet av nytt fastighetsregister. Kungörelse ([1968:383](https://selex.se/eli/sfs/1968/383)).

## 11 §

Lantmäteristyrelsen äger meddela ytterligare föreskrifter rörande användandet av lösbladsband. Kungörelse ([1971:1014](https://selex.se/eli/sfs/1971/1014)).