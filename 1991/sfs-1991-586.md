---
beteckning: 1991:586
rubrik: Lag om särskild inkomstskatt för utomlands bosatta
departement: Finansdepartementet
utfardad_datum: 1991-05-30
ikraft_datum: 1992-01-01
publicerad_datum: 2025-05-27
forarbeten: "Prop. 1990/91:107, 1990/91:SkU34, rskr 1990/91:312"
pdf_url: https://svenskforfattningssamling.se/sites/default/files/sfs/1991-05/SFS1991-586.pdf
---

# Lag om särskild inkomstskatt för utomlands bosatta

## Inledande bestämmelser

### 1 §

Till staten skall särskild inkomstskatt betalas enligt bestämmelserna i denna lag.

### 2 §

Termer och uttryck som används i inkomstskattelagen ([1999:1229](https://selex.se/eli/sfs/1999/1229)) har samma betydelse och tillämpningsområden i denna lag, om inte annat anges eller framgår av sammanhanget.

I denna lag avses med

bosatt utomlands: om fysisk person att denne är begränsat skattskyldig,

hemmahörande i utlandet: om fysisk person att denne är bosatt utomlands och om juridisk person att denne inte är registrerad här i riket och inte heller har fast driftställe här, och

arbetsgivare: den som betalar ut ersättning för arbete. Lag ([2011:1251](https://selex.se/eli/sfs/2011/1251)).

## Skattskyldighet

### 3 §

Skattskyldiga är fysiska personer som är bosatta utomlands och uppbär inkomst som är skattepliktig enligt denna lag. Lag ([2004:1140](https://selex.se/eli/sfs/2004/1140)).

### 4 §

Från skattskyldighet enligt [3 §](#3) undantas den som begär att vara skattskyldig enligt inkomstskattelagen ([1999:1229](https://selex.se/eli/sfs/1999/1229)) för inkomsterna under ett beskattningsår. Lag ([2009:1062](https://selex.se/eli/sfs/2009/1062)).

## Skattepliktig inkomst

### 5 §

Skattepliktig inkomst enligt denna lag är

1. lön eller därmed jämförlig förmån på grund av anställning eller uppdrag hos svenska staten, en svensk kommun eller en svensk region,

2. lön eller därmed jämförlig förmån på grund av annan anställning eller annat uppdrag än hos svenska staten, en svensk kommun eller en svensk region, i den utsträckning inkomsten förvärvats genom verksamhet i Sverige,

3. arvode och liknande ersättning som någon får i egenskap av ledamot eller suppleant i styrelse eller annat liknande organ i ett svenskt aktiebolag eller någon annan svensk juridisk person, oavsett var verksamheten utövats,

4. ersättning i form av pension, med undantag av barnpension, sjukersättning och aktivitetsersättning enligt socialförsäkringsbalken, till den del det totala beloppet av mottagna ersättningar för varje kalender-månad överstiger en tolftedel av 0,77 prisbasbelopp, samt annan ersättning enligt samma balk,

5. pension på grund av anställning eller uppdrag hos svenska staten, en svensk kommun eller en svensk region,

6. belopp, som betalas ut på grund av annan pensionsförsäkring än tjänstepensionsförsäkring, om försäkringen meddelats i en i Sverige bedriven försäkringsrörelse samt belopp som betalas ut från pensions-sparkonto fört av ett svenskt pensionssparinstitut eller av ett utländskt instituts filial i Sverige enligt lagen ([1993:931](https://selex.se/eli/sfs/1993/931)) om individuellt pensions- sparande samt avskattning av en sådan försäkring eller ett sådant pensionssparkonto,

6 a. belopp, som betalas ut på grund av annan pensionsförsäkring än tjänstepensionsförsäkring samt avskattning av sådan annan försäkring, om försäkringen meddelats i en utländsk försäkringsrörelse i den utsträckning den skattskyldige vid den årliga beskattningen fått avdrag för premier eller om premierna inte räknats som inkomst för den försäkrade enligt inkomstskattelagen ([1999:1229](https://selex.se/eli/sfs/1999/1229)),

7. pension på grund av tjänstepensionsförsäkring eller avtal om tjänstepension som är jämförbart med försäkring inklusive avskattning av sådan försäkring eller sådant avtal, samt annan pension eller förmån, om förmånen lämnas på grund av tidigare tjänst och den tidigare verksamheten huvudsakligen utövats i Sverige,

8. ersättning enligt lagen ([1954:243](https://selex.se/eli/sfs/1954/243)) om yrkesskadeförsäkring eller annan författning, som betalats ut till någon vid sjukdom eller olycksfall i arbete eller på grund av militärtjänstgöring,

9. arbetslöshetsersättning enligt lagen ([2024:506](https://selex.se/eli/sfs/2024/506)) om arbetslöshets-försäkring,

10. annan inkomst av tjänst som förvärvats genom verksamhet i Sverige,

11. återfört avdrag för egenavgifter enligt socialavgiftslagen ([2000:980](https://selex.se/eli/sfs/2000/980)), arbetsgivaravgifter och egenavgifter som satts ned genom ändrad debitering, i den utsträckning avdrag har medgetts för avgifterna samt avgifter som avses i [62 kap. 6 § inkomstskattelagen](https://selex.se/eli/sfs/1999/1229#kap62.6) och som satts ned genom ändrad debitering, i den utsträckning avdrag har medgetts för avgifterna och dessa inte hänför sig till näringsverksamhet, och

12. sjöinkomst som avses i [64 kap. 3 och 4 §§ inkomstskattelagen](https://selex.se/eli/sfs/1999/1229#kap64.3) i den utsträckning inkomsten förvärvats genom verksamhet på

- ett handelsfartyg som ska anses som svenskt enligt sjölagen ([1994:1009](https://selex.se/eli/sfs/1994/1009)), utom i de fall fartyget hyrs ut i huvudsak obemannat till en utländsk redare och sjömannen inte är anställd hos fartygets ägare eller hos en arbetsgivare som ägaren anlitar, eller

- ett utländskt handelsfartyg som en svensk redare hyr i huvudsak obemannat, om sjömannen är anställd hos redaren eller hos en arbetsgivare som redaren anlitar.

Som inkomst enligt första stycket 1-3 och 12 anses också förskott på sådan inkomst.

Verksamhet på grund av anställning eller uppdrag i ett svenskt företag eller vid ett utländskt företags fasta driftställe i Sverige eller på grund av sådan uthyrning som avses i [6 a §](#6a) andra stycket anses utövad i Sverige även om den enskilde inom ramen för verksamheten

- gör tjänsteresor utomlands, eller

- utför arbete utomlands under förutsättning att tiden för arbetet där uppgår till högst hälften av den enskildes totala arbetstid i verksamheten under varje tolvmånadersperiod.

Skattepliktig inkomst enligt denna lag är dock endast sådan inkomst som skulle ha beskattats hos en obegränsat skattskyldig enligt inkomstskattelagen. Lag ([2025:518](https://selex.se/eli/sfs/2025/518)).

### 6 §

Från skatteplikt enligt denna lag undantas utomlands bosatta personer för

1. ersättning som vid tillfällig anställning i Sverige betalats av arbetsgivare

a) för kostnad för resa till respektive från Sverige vid anställningens början respektive slut,

b) för kostnad för logi för den tid under vilken arbetet utförts i Sverige, och

c) för ökade levnadskostnader och för andra kostnader i tjänsten till den del ersättningen inte är underlag för skatteavdrag enligt 10 kap. [3 §](#kap10.3) andra stycket 8 och 9 skatteförfarandelagen ([2011:1244](https://selex.se/eli/sfs/2011/1244)) och som betalats

- för någon som är bosatt i en stat inom Europeiska ekonomiska samarbetsområdet eller i Schweiz för sådan tjänsteresa som avses i [12 kap. 6 § inkomstskattelagen](https://selex.se/eli/sfs/1999/1229#kap12.6) ([1999:1229](https://selex.se/eli/sfs/1999/1229)),

- vid sådant arbete hos statliga myndigheter, regioner, kommuner eller kommunalförbund som anges i [12 kap. 8 § tredje stycket 3 inkomstskattelagen](https://selex.se/eli/sfs/1999/1229#kap12.8), eller

- vid sådan tillfällig anställning eller sådant uppdrag som avses i [12 kap. 9 § inkomstskattelagen](https://selex.se/eli/sfs/1999/1229#kap12.9),

2. ersättning som en sådan person i sin egenskap av ledamot eller suppleant i styrelse eller annat liknande organ i ett svenskt aktiebolag eller någon annan svensk juridisk person tagit emot i samband med förrättning och som betalats av bolaget eller den juridiska personen för kostnad

a) för resa till respektive från förrättningen, och

b) för logi i samband med förrättningen,

3. sådan inkomst för vilken skatt enligt lagen ([1991:591](https://selex.se/eli/sfs/1991/591)) om särskild inkomstskatt för utomlands bosatta artister m.fl. ska betalas och sådan inkomst som ska beskattas enligt [3 kap. 18 § första stycket 2 inkomstskattelagen](https://selex.se/eli/sfs/1999/1229#kap3.18),

4. lön eller därmed jämförlig förmån eller pension på grund av anställning eller uppdrag hos svenska staten, om mottagaren är medborgare i anställningslandet och anställts av en svensk utlandsmyndighet eller utomlands för fältprojekt för en bilateral biståndsverksamhet (lokalanställd), och

5. inkomst som är undantagen från beskattning på grund av bestämmelse i skatteavtal. Lag ([2024:367](https://selex.se/eli/sfs/2024/367)).

### 6 a §

Från skatteplikt enligt denna lag undantas utomlands bosatta personer för ersättning i form av lön eller därmed jämförlig förmån på grund av annan anställning eller annat uppdrag än hos svenska staten, en svensk kommun eller en svensk region, om

1. mottagaren av ersättningen vistas i Sverige under en eller flera tidsperioder som sammanlagt inte överstiger 183 dagar under en tolvmånadersperiod,

2. ersättningen betalas av en arbetsgivare som inte har hemvist i Sverige eller på dennes vägnar, och

3. ersättningen inte belastar ett fast driftställe som arbetsgivaren har i Sverige.

Undantaget från skatteplikt gäller inte vid sådan uthyrning av arbetskraft som innebär att en fysisk person, av arbetsgivaren eller med dennes medverkan, hyrs ut eller ställs till förfogande för att utföra arbete i en verksamhet i Sverige som bedrivs av en annan person (uppdragsgivaren) och som utförs under dennes kontroll och ledning, om uppdragsgivaren är

1. skattskyldig för inkomst av näringsverksamhet enligt inkomstskattelagen ([1999:1229](https://selex.se/eli/sfs/1999/1229)),

2. ett svenskt handelsbolag eller en i utlandet delägarbeskattad juridisk person där en eller flera delägare i bolaget eller den juridiska personen är obegränsat skattskyldiga för inkomsterna eller, i annat fall, skattskyldiga för inkomster från ett fast driftställe i Sverige, eller

3. svenska staten, en svensk kommun eller en svensk region. Lag ([2020:951](https://selex.se/eli/sfs/2020/951)).

### 6 b §

Med uthyrning av arbetskraft i [6 a §](#6a) avses inte arbete i Sverige som utförs under högst 15 dagar i följd, till den del arbetet i Sverige inte överstiger sammanlagt 45 dagar under ett kalenderår. Lag ([2020:951](https://selex.se/eli/sfs/2020/951)).

## Skattesats

### 7 §

Särskild inkomstskatt tas ut med 25 procent av skattepliktig inkomst. Särskild inkomstskatt tas dock ut med 15 procent av skattepliktig inkomst beträffande inkomster som avses i [5 §](#5) första stycket 12.

Öretal som uppkommer vid beräkning av skatten bortfaller. Lag ([2017:1204](https://selex.se/eli/sfs/2017/1204)).

## Förfarandet

### 8 §

Bestämmelser om förfarandet vid uttag av skatten finns i skatteförfarandelagen ([2011:1244](https://selex.se/eli/sfs/2011/1244)). Lag ([2011:1251](https://selex.se/eli/sfs/2011/1251)).