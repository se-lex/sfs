---
beteckning: 1991:1137
rubrik: Lag om rättspsykiatrisk undersökning
departement: Justitiedepartementet
utfardad_datum: 1991-06-20
ikraft_datum: 1992-01-01
publicerad_datum: 2025-05-26
forarbeten: "Prop. 1990/91:58, 1990/91:SoU13, rskr 1990/91:329"
pdf_url: https://svenskforfattningssamling.se/sites/default/files/sfs/1991-06/SFS1991-1137.pdf
---

# Lag om rättspsykiatrisk undersökning

## Beslut om rättspsykiatrisk undersökning

### 1 §

I brottmål får rätten besluta om rättspsykiatrisk undersökning i syfte att kunna bedöma

1. om det finns medicinska förutsättningar att överlämna den misstänkte till rättspsykiatrisk vård enligt [31 kap. 3 § brottsbalken](https://selex.se/eli/sfs/1962/700#kap31.3), eller

2. om den misstänkte har begått gärningen under påverkan av en allvarlig psykisk störning och i så fall tillståndets betydelse för frågan om påföljdsvalet enligt [30 kap. 6 § brottsbalken](https://selex.se/eli/sfs/1962/700#kap30.6).

Ändamålet med undersökningen ska anges i rättens beslut. Avser beslutet en undersökning enligt första stycket 1, ska det av beslutet framgå om undersökningen ska omfatta förutsättningarna för vård med särskild utskrivningsprövning. Avser beslutet en undersökning enligt första stycket 2, får rätten besluta att undersökningen ska omfatta även frågan om huruvida den misstänkte

1. till följd av störningen har saknat förmåga att inse gärningens innebörd eller att anpassa sitt handlande efter en sådan insikt, eller

2. i anslutning till brottet själv genom rus eller på något annat liknande sätt har vållat det tillstånd som avses i 1 eller som utgör störningen. Lag ([2008:321](https://selex.se/eli/sfs/2008/321)).

### 2 §

Beslut om rättspsykiatrisk undersökning får bara meddelas, om den misstänkte har erkänt gärningen eller övertygande bevisning har förebragts om att han har begått den. Sådant beslut får dock inte meddelas, om påföljden för brottet bedöms kunna stanna vid böter.

Beslut om en rättspsykiatrisk undersökning skall meddelas så snart som möjligt.

### 3 §

Rätten får inte bestämma att någon skall överlämnas till rättspsykiatrisk vård med särskild utskrivningsprövning utan att en rättspsykiatrisk undersökning har gjorts i målet.

Rättspsykiatrisk undersökning behövs dock inte, om den misstänkte redan genomgår rättspsykiatrisk vård med särskild utskrivningsprövning och rätten har inhämtat utlåtande i de avseenden som anges i [1 §](#1) från den chefsöverläkare som är ansvarig för vården.

### 4 §

Rätten får överlämna någon till rättspsykiatrisk vård utan särskild utskrivningsprövning under förutsättning att det i målet har gjorts en rättspsykiatrisk undersökning eller har inhämtats ett läkarintyg enligt [7 §](#7) lagen ([1991:2041](https://selex.se/eli/sfs/1991/2041)) om särskild personutredning i brottmål, m.m., som omfattar de medicinska förutsättningarna för att döma till sådan påföljd.

Om den misstänkte vårdas enligt lagen ([1991:1128](https://selex.se/eli/sfs/1991/1128)) om psykiatrisk tvångsvård eller lagen ([1991:1129](https://selex.se/eli/sfs/1991/1129)) om rättspsykiatrisk vård, behöver rätten dock endast inhämta utlåtande om de medicinska förutsättningarna från den chefsöverläkare som är ansvarig för vården. Lag ([1991:2044](https://selex.se/eli/sfs/1991/2044)).

## Utförandet av undersökningen

### 5 §

Rättspsykiatriska undersökningar kan utföras såväl vid inrättningar inom hälso- och sjukvården som vid särskilda undersökningsenheter. Med undersökningsenhet avses i fortsättningen även vårdinrättning, där rättspsykiatriska undersökningar utförs. Fördelningen av rättspsykiatriska undersökningar mellan olika enheter sker enligt föreskrifter som regeringen beslutar.

### 5 a §

Vid en undersökningsenhet inom Rättsmedicinalverket ska 1 kap. 4–[6 §](#6)§, 2 kap., 3 kap. och 4 kap. 1–[10 §](#10)§ häkteslagen ([2010:611](https://selex.se/eli/sfs/2010/611)) tillämpas när det gäller den som är häktad eller annars frihetsberövad och tas in på enheten för att genomgå en rättspsykiatrisk undersökning.

När den som inte är frihetsberövad genomgår en rättspsykiatrisk undersökning eller en läkarundersökning enligt [7 §](#7) lagen ([1991:2041](https://selex.se/eli/sfs/1991/2041)) om särskild personutredning i brottmål, m.m. vid en enhet som avses i första stycket, ska 1 kap. [6 §](#kap1.6) andra stycket, 2 kap. 11 och [12 §](#12)§, 4 kap. [2 §](#kap4.2), [3 §](#3) 1 och 4, 5–[9 §](#9)§ och [10 §](#10) första stycket 2 häkteslagen tillämpas.

Vid en enhet som avses i första stycket ska 4 kap. 11 och [12 §](#12)§ samt 8 kap. 1 och [2 §](#2)§ häkteslagen tillämpas.

Det som föreskrivs om Kriminalvården ska tillämpas på Rättsmedicinalverket. Lag ([2014:816](https://selex.se/eli/sfs/2014/816)).

### 5 b §

Ett urin-, utandnings-, saliv-, svett-, blod- eller hårprov får tas på en person som genomgår en rättspsykiatrisk undersökning om det behövs för att kunna bedöma personens psykiska eller kroppsliga tillstånd.

En urinprovtagning får inte utföras eller bevittnas av någon av motsatt kön som inte är läkare eller legitimerad sjuksköterska. Lag ([2023:282](https://selex.se/eli/sfs/2023/282)).

### 6 §

En rättspsykiatrisk undersökning skall utföras med största möjliga skyndsamhet. Den skall anpassas efter domstolens syfte med undersökningen och övriga omständigheter i det enskilda fallet.

Ett utlåtande beträffande undersökningen skall utan dröjsmål ges in till rätten sedan undersökningsarbetet har avslutats. Utlåtandet ges in inom fyra veckor, om den misstänkte är häktad, och annars inom sex veckor från det att beslutet om undersökning kom in till undersökningsenheten. Rätten får medge anstånd, om det finns synnerliga skäl.

### 7 §

Utlåtandet beträffande den rättspsykiatriska undersökningen skall avges av en läkare vid undersökningsenheten eller av någon annan läkare som huvudmannen för enheten utser.

Utlåtandet skall innehålla uttalanden i de frågor som anges i beslutet. I utlåtandet skall de omständigheter anges som dessa uttalanden grundas på.

Föreskrifter om kompetenskrav för läkare som får avge utlåtande meddelas av regeringen eller, efter regeringens bemyndigande, socialstyrelsen.

### 8 §

Den som är häktad och ska genomgå rättspsykiatrisk undersökning ska utan dröjsmål och senast inom sju dagar från det att beslutet om undersökning kom in till undersökningsenheten föras över till denna. Sedan den rättspsykiatriska undersökningen har avslutats, ska den misstänkte, om han eller hon är i behov av psykiatrisk tvångsvård eller annan vård som inte lämpligen kan ges på häktet, föras över till enhet inom hälso- och sjukvården. I annat fall ska han eller hon föras tillbaka till häktet.

Om det finns särskilda skäl, får dock en rättspsykiatrisk undersökning beträffande den som är häktad utföras i häktet. Beslut om detta meddelas av Kriminalvården.

För behandlingen av den som är häktad och genomgår rättspsykiatrisk undersökning finns bestämmelser i häkteslagen ([2010:611](https://selex.se/eli/sfs/2010/611)) och i lagen ([1991:1129](https://selex.se/eli/sfs/1991/1129)) om rättspsykiatrisk vård. Lag ([2010:623](https://selex.se/eli/sfs/2010/623)).

### 9 §

Rättspsykiatrisk undersökning av den som inte är häktad skall äga rum på tid och plats som bestäms av den läkare som skall avge utlåtandet över undersökningen. Undersökningen skall såvitt möjligt bedrivas så att den misstänkte inte hindras i sin förvärvsverksamhet eller utsätts för någon annan olägenhet.

### 10 §

Om en misstänkt som inte är häktad eller annars berövad friheten underlåter att inställa sig till en rättspsykiatrisk undersökning eller om det finns något annat skäl att anta att han inte kommer att frivilligt medverka till undersökningen, får rätten besluta att han skall tas in på undersökningsenheten. I beslutet skall bestämmas den längsta tid, högst två veckor, under vilken den misstänkte får hållas kvar på enheten. Kan undersökningen inte avslutas inom den bestämda tiden, får rätten besluta att han får hållas kvar under ytterligare högst två veckor.

Framställning om intagning görs av undersökningsläkaren. Den misstänkte skall ges tillfälle att yttra sig över framställningen.

### 11 §

Den som är intagen med stöd av [10 §](#10) kan ges vård enligt bestämmelserna i lagen ([1991:1129](https://selex.se/eli/sfs/1991/1129)) om rättspsykiatrisk vård. När det gäller den som inte genomgår rättspsykiatrisk vård tillämpas bestämmelserna i 18–[24 §](#24)§ lagen ([1991:1128](https://selex.se/eli/sfs/1991/1128)) om psykiatrisk tvångsvård vid undersökningsenhet inom hälso- och sjukvården. Lag ([2014:816](https://selex.se/eli/sfs/2014/816)).

## Övriga bestämmelser

### 12 §

Rätten får inhämta ett yttrande av Socialstyrelsen över sådan utredning som avses i 3 eller [4 §](#4).

Om det behövs, ska Socialstyrelsen komplettera utredningen. När en rättspsykiatrisk undersökning kompletteras, ska det som föreskrivs om sådana undersökningar i 5-[5 b §](#5b)§, [6 §](#6) första stycket och 8-[11 §](#11)§ tillämpas. Socialstyrelsen får ge en viss läkare i uppdrag att utföra kompletteringen. Lag ([2023:282](https://selex.se/eli/sfs/2023/282)).

### 13 §

Om den misstänkte är på fri fot, ska Polismyndigheten på begäran av den läkare som ska avge utlåtande enligt [7 §](#7) lämna biträde för att inställa den misstänkte till undersökningen. Lag ([2014:621](https://selex.se/eli/sfs/2014/621)).

### 14 §

Den som bedriver verksamhet där det gäller sekretess enligt 25 kap. 1-[5 §](#5)§ eller [26 kap. 1 § offentlighets- och sekretesslagen](https://selex.se/eli/sfs/2009/400#kap26.1) ([2009:400](https://selex.se/eli/sfs/2009/400)) eller tystnadsplikt enligt [29 §](#29) lagen ([1993:387](https://selex.se/eli/sfs/1993/387)) om stöd och service till vissa funktionshindrade, [17 kap. 11 § socialtjänstlagen](https://selex.se/eli/sfs/2001/453#kap17.11) ([2025:400](https://selex.se/eli/sfs/2025/400)) eller 6 kap. [12 §](#kap6.12) patientsäkerhetslagen ([2010:659](https://selex.se/eli/sfs/2010/659)) ska trots sekretessen eller tystnadsplikten lämna ut sådana uppgifter om den misstänkte som behövs för en rättspsykiatrisk undersökning.

Detsamma gäller uppgifter om den misstänkte som behövs för ett läkarutlåtande som avses i [4 §](#4) andra stycket liksom för ett yttrande av Socialstyrelsen över ett sådant utlåtande eller ett sådant läkarintyg som avses i [4 §](#4) första stycket. Lag ([2025:414](https://selex.se/eli/sfs/2025/414)).

### 14 a §

Sådana uppgifter om den misstänkte som behövs för en rättspsykiatrisk undersökning ska lämnas ut av

1. Försäkringskassan, trots att uppgifterna omfattas av sekretess enligt [28 kap. 1 § offentlighets- och sekretesslagen](https://selex.se/eli/sfs/2009/400#kap28.1) ([2009:400](https://selex.se/eli/sfs/2009/400)),

2. Arbetsförmedlingen, trots att uppgifterna omfattas av sekretess enligt 28 kap. 11 eller [12 §](#12) samma lag,

3. Kriminalvården, trots att uppgifterna omfattas av sekretess enligt 35 kap. [15 §](#kap35.15) samma lag,

4. Migrationsverket, trots att uppgifterna omfattas av sekretess enligt 37 kap. [1 §](#kap37.1) samma lag, och

5. Totalförsvarets plikt- och prövningsverk, trots att uppgifterna omfattas av sekretess enligt 38 kap. [1 §](#kap38.1) första stycket 1, 2, 3 eller 5 samma lag. Lag ([2023:282](https://selex.se/eli/sfs/2023/282)).

### 14 b §

Bestämmelser om skyldighet att anmäla till socialnämnden att ett barn kan behöva nämndens skydd finns i [19 kap. 1 § socialtjänstlagen](https://selex.se/eli/sfs/2001/453#kap19.1) ([2025:400](https://selex.se/eli/sfs/2025/400)). Lag ([2025:414](https://selex.se/eli/sfs/2025/414)).

### 15 §

Beslut av rätten enligt [10 §](#10) får överklagas särskilt.

Beslut som rätten har meddelat med stöd av denna lag gäller omedelbart. Beträffande beslut enligt [10 §](#10) gäller detta dock endast om beslutet avser förordnande om fortsatt kvarhållande för undersökning.

### 16 §

Kriminalvårdens beslut enligt [8 §](#8) andra stycket får överklagas hos allmän förvaltningsdomstol.

Prövningstillstånd krävs vid överklagande till kammarrätten. Lag ([2005:979](https://selex.se/eli/sfs/2005/979)).

### 16 a §

När det gäller beslut som avses i [5 a §](#5a) tillämpas 7 kap. häkteslagen ([2010:611](https://selex.se/eli/sfs/2010/611)) om beslut och överklagande. Det som föreskrivs om Kriminalvården ska tillämpas på Rättsmedicinalverket. Lag ([2014:816](https://selex.se/eli/sfs/2014/816)).

### 17 §

Inspektionen för vård och omsorg utövar tillsyn över att denna lag och föreskrifter som har meddelats i anslutning till lagen följs. Tillsynen omfattar dock inte tillämpningen av [5 a §](#5a). Lag ([2014:816](https://selex.se/eli/sfs/2014/816)).

## Övergångsbestämmelser

[1991:1136](https://selex.se/eli/sfs/1991/1136)

1. Denna lag träder i kraft den 1 januari 1992, då lagen ([1966:301](https://selex.se/eli/sfs/1966/301)) om rättspsykiatrisk undersökning i brottmål upphör att gälla.

2. Utlåtande som avges till rätten efter ikraftträdandet över en rättspsykiatrisk undersökning i fall då gärningen har begåtts före ikraftträdandet skall innehålla uttalanden i de frågor som anges i [1 §](#1) första stycket 1 och 2 i den nya lagen och även huruvida den misstänkte begått brottet under inflytande av sinnessjukdom, sinnesslöhet eller annan själslig abnormitet av så djupgående natur att den måste anses jämställd med sinnessjukdom.

3. I fråga om tid för att avge utlåtande över en rättspsykiatrisk undersökning som har beslutats före ikraftträdandet gäller äldre bestämmelser.

4. Har socialstyrelsen inte före den 1 januari 1992 prövat en framställning om anstånd enligt [4 §](#4) andra stycket tredje meningen i den gamla lagen skall den bestämmelsen fortfarande tillämpas i ärendet. Styrelsens beslut om anstånd överklagas även efter den nya lagens ikraftträdande enligt [11 a §](#11a) i den gamla lagen.

Avger socialstyrelsen efter ikraftträdandet ett utlåtande som begärts enligt [3 §](#3) andra stycket i den gamla lagen, skall utlåtandet utformas i enlighet med vad som föreskrivs i punkt 2 ovan för ett utlåtande över en rättspsykiatrisk undersökning och i 3 eller [4 §](#4) i den nya lagen för ett utlåtande av chefsöverläkaren. Ett sådant utlåtande av styrelsen ersätter ett utlåtande av chefsöverläkaren enligt sistnämnda paragrafer. I fråga om ett utlåtande av styrelsen enligt [6 §](#6) i den gamla lagen, som inte har avgetts före ikraftträdandet av den nya lagen, skall nämnda paragraf fortfarande tillämpas.

5. Har rätten före den 1 januari 1992 med stöd av [9 §](#9) första stycket i den gamla lagen beslutat om den misstänktes intagning på viss rättspsykiatrisk klinik skall beslutet efter den nya lagens ikraftträdande anses som ett beslut enligt [10 §](#10) i den nya lagen.

[1995:87](https://selex.se/eli/sfs/1995/87)

Denna lag träder i kraft den 1 april 1995. Beslut som har meddelats före ikraftträdandet överklagas enligt äldre bestämmelser.