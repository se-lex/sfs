---
beteckning: 1972:207
rubrik: Skadeståndslag
departement: Justitiedepartementet
utfardad_datum: 1972-06-02
publicerad_datum: 2023-01-31
forarbeten: "Prop. 1972:5, LU 10, rskr 192"
pdf_url: https://svenskforfattningssamling.se/sites/default/files/sfs/1972-06/SFS1972-207.pdf
andringsforfattningar:
  - beteckning: "1986:445"
    rubrik: "Lag (1986:445) om ändring i skadeståndslagen (1972:207)"
    ikraft_datum: 1986-07-01
    anteckningar: ändr. 1 kap 3 §
  - beteckning: "1986:650"
    rubrik: "Lag (1986:650) om ändring i skadeståndslagen (1972:207)"
    ikraft_datum: 1987-06-01
    anteckningar: ändr. 3 kap 10 §
  - beteckning: "1989:926"
    rubrik: "Lag (1989:926) om ändring i skadeståndslagen (1972:207)"
    ikraft_datum: 1990-01-01
    anteckningar: upph. 3 kap 3-5 §§; ändr. 3 kap 7 §
  - beteckning: "1990:153"
    rubrik: "Lag (1990:153) om ändring i skadeståndslagen (1972:207)"
    ikraft_datum: 1990-07-01
    anteckningar: ändr. 6 kap 1 §
  - beteckning: "1991:1555"
    rubrik: "Lag (1991:1555) om ändring i skadeståndslagen (1972:207)"
    ikraft_datum: 1992-01-01
    anteckningar: ändr. 2 kap 3 §
  - beteckning: "1995:24"
    rubrik: "Lag (1995:24) om ändring i skadeståndslagen (1972:207)"
    ikraft_datum: 1995-04-01
    anteckningar: ändr. 3 kap 7 §
  - beteckning: "1994:2065"
    rubrik: "Lag (1994:2065) om ändring i skadeståndslagen (1972:207)"
    ikraft_datum: 1995-07-01
    anteckningar: ändr. 6 kap 4 §
  - beteckning: "1995:1190"
    rubrik: "Lag (1995:1190) om ändring i skadeståndslagen (1972:207)"
    ikraft_datum: 1996-01-01
    anteckningar: ändr. 5 kap 3 §
  - beteckning: "1998:715"
    rubrik: "Lag (1998:715) om ändring i skadeståndslagen (1972:207)"
    ikraft_datum: 1999-01-01
    anteckningar: ändr. 3 kap 3 §
  - beteckning: "1999:935"
    rubrik: "Lag (1999:935) om ändring i skadeståndslagen (1972:207)"
    ikraft_datum: 2000-01-01
    anteckningar: ändr. 3 kap 2 §
  - beteckning: "2000:126"
    rubrik: "Lag (2000:126) om ändring i skadeståndslagen (1972:207)"
    ikraft_datum: 2000-05-01
    anteckningar: ny 6 kap 5 §
  - beteckning: "2001:732"
    rubrik: "Lag (2001:732) om ändring i skadeståndslagen (1972:207)"
    ikraft_datum: 2002-01-01
    anteckningar: "upph. 1 kap 3 §; nuvarande 2 kap 2, 3 §§, 2 kap 4 §, 2 kap 5 §, 6 kap 3, 4, 5 §§ betecknas 2 kap 4, 5 §§, 2 kap 2 §, 2 kap 6 §, 6 kap 4, 5, 6; ändr. 2 kap 1 §, nya 2 kap 2, 4, 5, 6 §§, 3 kap 1, 2 §§, 5 kap 1, 2, 5, 6 §§, 6 kap 1 §, nya 6 §; nya 2 kap 3 §, 6 kap 3 §; omtryck"
  - beteckning: "2010:703"
    rubrik: "Lag (2010:703) om ändring i skadeståndslagen (1972:207)"
    ikraft_datum: 2010-09-01
    anteckningar: "ändr. 3 kap. 6 §, rubr. till 3 kap.; nya 3 kap. 5, 11 §§"
  - beteckning: "2010:704"
    rubrik: "Lag (2010:704) om ändring i skadeståndslagen (1972:207)"
    ikraft_datum: 2011-01-01
    anteckningar: ändr. 3 kap. 5 §
  - beteckning: "2010:1213"
    rubrik: "Lag (2010:1213) om ändring i skadeståndslagen (1972:207)"
    ikraft_datum: 2011-01-01
    anteckningar: ändr. 5 kap. 3 §
  - beteckning: "2010:1458"
    rubrik: "Lag (2010:1458) om ändring i skadeståndslagen (1972:207)"
    ikraft_datum: 2011-01-01
    anteckningar: "ändr. 3 kap. 7, 10 §§"
  - beteckning: "2018:23"
    rubrik: "Lag (2018:23) om ändring i skadeståndslagen (1972:207)"
    ikraft_datum: 2018-04-01
    anteckningar: "upph. 3 kap. 10 §, ändr. 6 kap. 3 §; ny 3 kap. 4 §, 5 kap. 8 §, 6 kap. 7 §"
  - beteckning: "2019:849"
    rubrik: "Lag (2019:849) om ändring i skadeståndslagen (1972:207)"
    ikraft_datum: 2020-01-01
    anteckningar: ändr. 3 kap. 1 §
  - beteckning: "2022:754"
    rubrik: "Lag (2022:754) om ändring i skadeståndslagen (1972:207)"
    ikraft_datum: 2022-07-01
    anteckningar: "ändr. 2 kap. 3, 4, 5 §§, 3 kap. 1, 2, 4, 5 §§, 5 kap. 6 §, 6 kap. 3, 6 §§; nya 2 kap. 3 a §, 5 kap. 6 a §"
  - beteckning: "2022:1368"
    rubrik: "Lag (2022:1368) om ändring i skadeståndslagen (1972:207)"
    ikraft_datum: 2022-08-01
    anteckningar: ändr. 3 kap. 4 §
  - beteckning: "1975:1357"
    anteckningar: "ändr. 6 kap 1 § i 1975:404"
  - beteckning: "1975:1411"
    anteckningar: ändr. 3 kap 8 §
  - beteckning: "1977:272"
    rubrik: "Lag (1977:272) om ändring i skadeståndslagen (1972:207)"
    anteckningar: ändr. 5 kap 3 §
  - beteckning: "1980:1023"
    rubrik: "Lag (1980:1023) om ändring i skadeståndslagen (1972:207)"
    anteckningar: ändr. 6 kap 4 §
  - beteckning: "1974:576"
    anteckningar: "ändr. 3 kap 7, 10 §§"
  - beteckning: "1975:241"
    anteckningar: ändr. 5 kap 1 §
  - beteckning: "1975:404"
    anteckningar: "upph. 5 kap 8, 9 §§; ändr. 3 kap 6 §, 5 kap 1-7 §§, rubr. till 5 kap; nya 1 kap 3 §, 2 kap 5 §, 6 kap; omtryck"
  - beteckning: "1973:215"
    anteckningar: ny 5 kap. 9 §
---

# Skadeståndslag (1972:207)

## 1 kap. Inledande bestämmelser

#### 1 §

I denna lag meddelade bestämmelser om skadestånd tillämpas, om ej annat är särskilt föreskrivet eller föranledes av avtal eller i övrigt följer av regler om skadestånd i avtalsförhållanden.

#### 2 §

Med ren förmögenhetsskada förstås i denna lag sådan ekonomisk skada som uppkommer utan samband med att någon lider person- eller sakskada.

## 2 kap. Skadeståndsansvar på grund av eget vållande

#### 1 §

Den som uppsåtligen eller av vårdslöshet vållar personskada eller sakskada skall ersätta skadan. Lag ([2001:732](https://selex.se/eli/sfs/2001/732)).

#### 2 §

Den som vållar ren förmögenhetsskada genom brott skall ersätta skadan. Lag ([2001:732](https://selex.se/eli/sfs/2001/732)).

#### 3 §

Den som allvarligt kränker någon annan genom brott som innefattar ett angrepp mot dennes person, frihet, frid eller ära ska ersätta den skada som kränkningen innebär.

Om den som utsätts för brott i tjänsten får anses ha en särskild beredskap för angreppet, ska det vid bedömningen av om kränkningen är allvarlig särskilt beaktas om angreppet riktar sig mot den angripnes privata sfär eller är fysiskt. Lag ([2022:754](https://selex.se/eli/sfs/2022/754)).

#### 3 a §

Den som uppsåtligen eller av grov oaktsamhet genom brott orsakar någon annans död ska betala särskild anhörigersättning till den som stod den avlidne särskilt nära. Detta gäller dock inte om det är uppenbart oskäligt. Lag ([2022:754](https://selex.se/eli/sfs/2022/754)).

#### 4 §

Den som i fall som avses i 1-[3 a §](#kap2.3a)§ vållar skada innan han eller hon har fyllt arton år ska ersätta skadan i den utsträckning det är skäligt med hänsyn till hans eller hennes ålder och utveckling, handlingens beskaffenhet, föreliggande ansvarsförsäkring och andra ekonomiska förhållanden samt övriga omständigheter. Lag ([2022:754](https://selex.se/eli/sfs/2022/754)).

#### 5 §

Den som i fall som avses i 1-[3 a §](#kap2.3a)§ vållar skada under påverkan av en allvarlig psykisk störning eller av någon annan psykisk störning som inte är självförvållad och tillfällig ska ersätta skadan i den utsträckning det är skäligt med hänsyn till hans eller hennes sinnestillstånd, handlingens beskaffenhet, föreliggande ansvarsförsäkring och andra ekonomiska förhållanden samt övriga omständigheter. Lag ([2022:754](https://selex.se/eli/sfs/2022/754)).

#### 6 §

För skada som vållats genom underlåtenhet att avslöja brott skall ersättning enligt denna lag inte betalas enbart på den grund att straff för underlåtenheten kan följa enligt [23 kap. 6 § första stycket brottsbalken](https://selex.se/eli/sfs/1962/700#kap23.6). Lag ([2001:732](https://selex.se/eli/sfs/2001/732)).

## 3 kap. Skadeståndsansvar för annans vållande och för det allmänna

#### 1 §

Den som har arbetstagare i sin tjänst ska ersätta

1. personskada eller sakskada som arbetstagaren vållar genom fel eller försummelse i tjänsten,

2. ren förmögenhetsskada som arbetstagaren i tjänsten vållar genom brott,

3. skada på grund av att arbetstagaren kränker någon annan på sätt som anges i 2 kap. [3 §](#kap2.3) genom fel eller försummelse i tjänsten, och

4. skada som ersätts enligt 2 kap. [3 a §](#kap2.3a) och som arbetstagaren orsakar genom fel eller försummelse i tjänsten.

I fråga om skadeståndsansvar för staten eller en kommun gäller även det som sägs nedan i detta kapitel. Det som där sägs om en kommun gäller också en region och ett kommunalförbund. Lag ([2022:754](https://selex.se/eli/sfs/2022/754)).

#### 2 §

Staten eller en kommun ska ersätta

1. personskada, sakskada eller ren förmögenhetsskada, som vållas genom fel eller försummelse vid myndighetsutövning i verksamhet för vars fullgörande staten eller kommunen svarar,

2. skada på grund av att någon annan kränks på sätt som anges i 2 kap. [3 §](#kap2.3) genom fel eller försummelse vid sådan myndighetsutövning, och

3. skada som ersätts enligt 2 kap. [3 a §](#kap2.3a) och som orsakas genom fel eller försummelse vid sådan myndighetsutövning. Lag ([2022:754](https://selex.se/eli/sfs/2022/754)).

#### 3 §

Staten eller en kommun skall ersätta ren förmögenhetsskada som vållas av att en myndighet genom fel eller försummelse lämnar felaktiga upplysningar eller råd, om det med hänsyn till omständigheterna finns särskilda skäl. Därvid skall särskilt beaktas upplysningarnas eller rådens art, deras samband med myndighetens verksamhetsområde och omständigheterna när de lämnades. Lag ([1998:715](https://selex.se/eli/sfs/1998/715)).

#### 4 §

Staten eller en kommun ska ersätta

1. personskada, sakskada, ren förmögenhetsskada, skada på grund av att någon kränks på sätt som anges i 2 kap. [3 §](#kap2.3) och skada som ersätts enligt 2 kap. [3 a §](#kap2.3a), om skadan uppkommit till följd av att den skadelidandes grundläggande fri- och rättigheter enligt [2 kap. regeringsformen](https://selex.se/eli/sfs/1974/152) eller enligt den europeiska konventionen angående skydd för de mänskliga rättigheterna och de grundläggande friheterna har överträtts från statens eller kommunens sida, och

2. annan ideell skada som uppkommit till följd av en sådan överträdelse.

Skadestånd enligt första stycket ska betalas endast i den utsträckning det är nödvändigt för att gottgöra överträdelsen. Lag ([2022:1368](https://selex.se/eli/sfs/2022/1368)).

#### 5 §

En förälder som har vårdnaden om ett barn ska ersätta

1. personskada eller sakskada som barnet vållar genom brott,

2. skada på grund av att barnet kränker någon annan på sätt som anges i 2 kap. [3 §](#kap2.3), och

3. skada som barnet orsakar och som ersätts enligt 2 kap. [3 a §](#kap2.3a).

Förälderns ansvar enligt första stycket är för varje skadehändelse begränsat till en femtedel av det prisbasbelopp enligt [2 kap. 6 och 7 §§ socialförsäkringsbalken](https://selex.se/eli/sfs/2010/110#kap2.6) som gäller för det år då skadehändelsen inträffade. Om barnet står under vårdnad av två föräldrar, gäller begränsningen för dem gemensamt.

Om beloppet som anges i andra stycket inte räcker till full ersättning åt flera som lidit skada till följd av skadehändelsen, ska ersättningen sättas ned med samma kvotdel för var och en av de skadelidande. Lag ([2022:754](https://selex.se/eli/sfs/2022/754)).

#### 6 §

Ersättning enligt 1 eller [2 §](#kap3.2) för sakskada kan jämkas, om det är skäligt med hänsyn till föreliggande försäkringar eller försäkringsmöjligheter.

Ersättning enligt [5 §](#kap3.5) kan jämkas, om det är uppenbart oskäligt att föräldern ska betala skadeståndet med hänsyn till förälderns förhållande till barnet eller de särskilda åtgärder föräldern har vidtagit för att förhindra att barnet begår brott. Lag ([2010:703](https://selex.se/eli/sfs/2010/703)).

#### 7 §

Talan om ersättning enligt [2 §](#kap3.2) får inte föras med anledning av beslut av riksdagen eller regeringen eller av Högsta domstolen eller Högsta förvaltningsdomstolen, om inte beslutet upphävts eller ändrats. Sådan talan får inte heller föras med anledning av beslut av lägre myndighet, vilket efter överklagande prövats av regeringen, Högsta domstolen eller Högsta förvaltningsdomstolen, utan att beslutet upphävts eller ändrats. Lag ([2010:1458](https://selex.se/eli/sfs/2010/1458)).

#### 8 §

Bestämmelserna i detta kapitel gäller ej i fråga om sådan skada i följd av trafik med motordrivet fordon som vållats av fordonets förare, i den mån trafikskadeersättning kan utgå för skadan enligt trafikskadelagen ([1975:1410](https://selex.se/eli/sfs/1975/1410)). Lag ([1975:1411](https://selex.se/eli/sfs/1975/1411)).

#### 9 §

Skadeståndsansvar enligt detta kapitel åvilar ej staten eller kommun med anledning av fel eller försummelse vid lotsning.

#### 10 §

Har upphört att  gälla genom lag ([2018:23](https://selex.se/eli/sfs/2018/23)).

#### 11 §

Åklagaren är under de förutsättningar som anges i [22 kap. 2 § första stycket rättegångsbalken](https://selex.se/eli/sfs/1942/740#kap22.2) skyldig att i samband med åtalet förbereda och utföra målsägandens talan om sådant skadestånd som avses i [5 §](#kap3.5). Lag ([2010:703](https://selex.se/eli/sfs/2010/703)).

## 4 kap. Arbetstagares skadeståndsansvar

#### 1 §

För skada, som arbetstagare vållar genom fel eller försummelse i tjänsten, är han ansvarig endast i den mån synnerliga skäl föreligger med hänsyn till handlingens beskaffenhet, arbetstagarens ställning, den skadelidandes intresse och övriga omständigheter.

## 5 kap. Skadeståndets bestämmande

#### 1 §

Skadestånd till den som har tillfogats personskada omfattar ersättning för

1. sjukvårdskostnad och andra kostnader för den skadelidande, inbegripet skälig kompensation till den som står den skadelidande särskilt nära,

2. inkomstförlust,

3. fysiskt och psykiskt lidande av övergående natur (sveda och värk) eller av bestående art (lyte eller annat stadigvarande men) samt särskilda olägenheter till följd av skadan.

Ersättning för inkomstförlust motsvarar skillnaden mellan den inkomst som den skadelidande skulle ha kunnat uppbära, om han icke hade skadats, och den inkomst som han trots skadan har eller borde ha uppnått eller som han kan beräknas komma att uppnå genom sådant arbete som motsvarar hans krafter och färdigheter och som rimligen kan begäras av honom med hänsyn till tidigare utbildning och verksamhet, omskolning eller annan liknande åtgärd samt ålder, bosättningsförhållanden och därmed jämförliga omständigheter.

Med inkomstförlust likställs intrång i näringsverksamhet. Med inkomst likställs värdet av hushållsarbete i hemmet. Lag ([2001:732](https://selex.se/eli/sfs/2001/732)).

#### 2 §

Har personskada lett till döden, skall ersättning betalas för

1. begravningskostnad och, i skälig omfattning, annan kostnad till följd av dödsfallet,

2. förlust av underhåll,

3. personskada som till följd av dödsfallet åsamkats någon som stod den avlidne särskilt nära.

Ersättning för förlust av underhåll tillkommer efterlevande som enligt lag hade rätt till underhåll av den avlidne eller som på annat sätt var beroende av honom för sin försörjning, om underhåll utgick vid tiden för dödsfallet eller om det kan antas att underhåll skulle ha kommit att utgå inom en nära framtid därefter. Förlusten ersätts i den omfattning som är skälig med hänsyn till den efterlevandes förmåga och möjligheter att genom eget arbete eller annars, på annat sätt än genom förmån som avses i [3 §](#kap5.3), själv bidra till sin försörjning. Med underhåll likställs värdet av den avlidnes hushållsarbete i hemmet. Lag ([2001:732](https://selex.se/eli/sfs/2001/732)).

#### 3 §

Vid bestämmande av ersättning för inkomstförlust eller förlust av underhåll avräknas förmån som den skadelidande med anledning av förlusten har rätt till i form av

1. ersättning enligt socialförsäkringsbalken eller någon annan likartad förmån,

2. pension eller annan periodisk ersättning eller sjuklön, om förmånen betalas av en arbetsgivare eller på grund av en försäkring som är en anställningsförmån. Lag ([2010:1213](https://selex.se/eli/sfs/2010/1213)).

#### 4 §

Ersättning för framtida inkomstförlust eller förlust av underhåll fastställes i form av livränta eller engångsbelopp eller som livränta jämte engångsbelopp. Är ersättningen av väsentlig betydelse för den skadelidandes försörjning, skall den utgå som livränta, om icke särskilda skäl talar däremot.

Fastställd livränta kan, om skäl föreligger, helt eller delvis utbytas mot engångsbelopp. (Lag [1975:404](https://selex.se/eli/sfs/1975/404)).

#### 5 §

Sedan frågan om ersättning enligt 1 eller [2 §](#kap5.2) har avgjorts slutligt genom avtal eller dom, kan ersättningsfrågan omprövas, om förhållanden som enligt detta kapitel låg till grund för ersättningen har ändrats väsentligt. Ersättning som har fastställts i form av engångsbelopp kan dock inte sänkas.

Om ändring i skadeståndslivränta med anledning av förändringar i penningvärdet finns särskilda bestämmelser. Lag ([2001:732](https://selex.se/eli/sfs/2001/732)).

#### 6 §

Skadestånd med anledning av kränkning bestäms efter vad som är skäligt med hänsyn till handlingens art och varaktighet och på ett sätt som även innebär att den kränkte får upprättelse för angreppet.

Vid bedömningen enligt första stycket ska det särskilt beaktas om handlingen

1. haft förnedrande eller skändliga inslag,

2. varit ägnad att framkalla allvarlig rädsla för liv eller hälsa,

3. riktat sig mot någon med särskilda svårigheter att värja sin personliga integritet,

4. inneburit missbruk av ett beroende- eller förtroendeförhållande eller riktat sig mot någon som den skadeståndsskyldige har eller tidigare har haft ett nära förhållande till,

5. varit ägnad att väcka allmän uppmärksamhet eller tagits upp med ett tekniskt hjälpmedel under förhållanden som inneburit risk för att upptagningen sprids,

6. utförts av flera personer tillsammans mot den skadelidande, eller

7. innefattat hot som påtagligt har förstärkts genom anspelning på ett våldskapital.

Den som har gjort sig skyldig till ärekränkning eller en liknande brottslig gärning eller som annars är skadeståndsskyldig med anledning av ett sådant brott kan på yrkande av den kränkte i ett mål om gärningen efter omständigheterna förpliktas att bekosta att domen i målet förs in i en eller flera tidningar. Lag ([2022:754](https://selex.se/eli/sfs/2022/754)).

#### 6 a §

Särskild anhörigersättning bestäms oberoende av omständigheterna i det enskilda fallet till ett skäligt belopp som är lika stort för var och en av de ersättningsberättigade. Lag ([2022:754](https://selex.se/eli/sfs/2022/754)).

#### 7 §

Skadestånd med anledning av sakskada omfattar ersättning för

1. sakens värde eller reparationskostnad och värdeminskning,

2. annan kostnad till följd av skadan,

3. inkomstförlust eller intrång i näringsverksamhet. (Lag [1975:404](https://selex.se/eli/sfs/1975/404)).

#### 8 §

Skadestånd för annan ideell skada enligt 3 kap. [4 §](#kap3.4) första stycket 2 ska bestämmas efter vad som är skäligt med hänsyn till överträdelsens art och omständigheterna i övrigt. Lag ([2018:23](https://selex.se/eli/sfs/2018/23)).

## 6 kap. Gemensamma bestämmelser

#### 1 §

Skadestånd med anledning av personskada kan jämkas, om den skadelidande själv uppsåtligen eller genom grov vårdslöshet har medverkat till skadan. Skadestånd till förare av motordrivet fordon som har gjort sig skyldig till rattfylleri eller grovt rattfylleri kan även jämkas, om föraren därvid genom vårdslöshet har medverkat till skadan. Har personskada lett till döden, kan skadestånd som avses i 5 kap. [2 §](#kap5.2) också jämkas, om den avlidne uppsåtligen har medverkat till dödsfallet.

Skadestånd med anledning av sakskada eller ren förmögenhetsskada kan jämkas, om vållande på den skadelidandes sida har medverkat till skadan.

Jämkning av skadestånd enligt första eller andra stycket sker efter vad som är skäligt med hänsyn till graden av vållande på ömse sidor och omständigheterna i övrigt. Lag ([2001:732](https://selex.se/eli/sfs/2001/732)).

#### 2 §

Är skyldighet att utge skadestånd oskäligt betungande med hänsyn till den skadeståndsskyldiges ekonomiska förhållanden, kan skadeståndet jämkas efter vad som är skäligt, varvid även den skadelidandes behov av skadeståndet och övriga omständigheter skall beaktas. (Lag [1975:404](https://selex.se/eli/sfs/1975/404)).

#### 3 §

Rätten till ersättning för fysiskt och psykiskt lidande och för särskilda olägenheter faller bort, om den skadelidande avlider innan ett krav på sådan ersättning har framställts. Detsamma gäller rätten till ersättning för kränkning, särskild anhörigersättning och ersättning för annan ideell skada enligt 3 kap. [4 §](#kap3.4) första stycket 2. Lag ([2022:754](https://selex.se/eli/sfs/2022/754)).

#### 4 §

Skall två eller flera ersätta samma skada, svarar de solidariskt för skadeståndet, i den mån ej annat följer av att begränsning gäller i den skadeståndsskyldighet som åvilar någon av dem. (Lag [1975:404](https://selex.se/eli/sfs/1975/404)).

#### 5 §

Vid tillämpning av denna lag likställes med arbetstagare

1. den som tjänstgör enligt lagen ([1994:1809](https://selex.se/eli/sfs/1994/1809)) om totalförsvarsplikt och annan som fullgör i lag föreskriven tjänstgöring,

2. den som under utbildning vid skola eller vård i anstalt utför arbete som till sin art liknar sådant som vanligen utföres av arbetstagare,

3. den som för annans räkning eljest utför arbete under omständigheter liknande dem som förekommer i anställningsförhållande. Lag ([1994:2065](https://selex.se/eli/sfs/1994/2065)).

#### 6 §

En skadelidande som har tillerkänts skadestånd för kränkning eller särskild anhörigersättning ska inte förpliktas att ersätta den skadeståndsskyldiges rättegångskostnader i ett mål där skadestånd på grund av brottet prövas. Detta gäller dock inte om särskilda skäl föranleder annat.

Om det finns särskilda skäl, gäller första stycket första meningen också en skadelidande som har tillerkänts skadestånd för fysiskt och psykiskt lidande eller för särskilda olägenheter på grund av brott.

Undantag från första och andra styckena får göras i fråga om sådana kostnader som den skadelidande har orsakat genom att uppträda på ett sätt som avses i 18 kap. 3 eller [6 §](#kap6.6) eller [31 kap. 4 § rättegångsbalken](https://selex.se/eli/sfs/1942/740#kap31.4). Lag ([2022:754](https://selex.se/eli/sfs/2022/754)).

#### 7 §

I ett mål om ersättning enligt 3 kap. [4 §](#kap3.4) får rätten besluta att vardera parten ska bära sin rättegångskostnad, om en enskild som har förlorat målet hade skälig anledning att få saken prövad. Lag ([2018:23](https://selex.se/eli/sfs/2018/23)).

### Övergångsbestämmelser

[1994:2065](https://selex.se/eli/sfs/1994/2065)

Denna lag träder i kraft den 1 juli 1995. Äldre bestämmelser tillämpas beträffande den som före ikraftträdandet antagits till grundutbildning enligt lagen ([1980:1021](https://selex.se/eli/sfs/1980/1021)) om militär grundutbildning för kvinnor.

[1995:24](https://selex.se/eli/sfs/1995/24)

Denna lag träder i kraft den 1 juli 1995. I fråga om beslut som har meddelats av Försäkringsöverdomstolen före ikraftträdandet gäller 3 kap. [7 §](#kap3.7) i sin äldre lydelse.

[2000:126](https://selex.se/eli/sfs/2000/126)

Denna lag träder i kraft den 1 maj 2000. Den nya bestämmelsen skall dock endast tillämpas i de fall yrkandet om skadestånd har framställts efter ikraftträdandet.

[2010:1213](https://selex.se/eli/sfs/2010/1213)

1. Denna lag träder i kraft den 1 januari 2011.

2. Äldre bestämmelser gäller för förmåner som avser tid före ikraftträdandet.