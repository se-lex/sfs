---
beteckning: 1972:412
rubrik: Kungörelse om sjömanspension
departement: Kommunikationsdepartementet
utfardad_datum: 1972-06-21
publicerad_datum: 2008-10-08
forarbeten: "Prop. 1972:1 (bil. 8 p D 5), TU 1, rskr 64"
pdf_url: https://svenskforfattningssamling.se/sites/default/files/sfs/1972-06/SFS1972-412.pdf
andringsforfattningar:
  - beteckning: "1988:1342"
    rubrik: "Förordning (1988:1342) om ändring i kungörelsen (1972:412) om sjömanspension"
    ikraft_datum: 1989-01-01
    anteckningar: ändr. 12 §
  - beteckning: "1989:996"
    rubrik: "Förordning (1989:996) om upphävande av kungörelsen (1972:412) om sjömanspension"
    ikraft_datum: 1990-01-01
    anteckningar: upph.
  - beteckning: "1989:264"
    rubrik: "Förordning (1989:264) om ändring i kungörelsen (1972:412) om sjömanspension"
    ikraft_datum: 1990-01-01
    anteckningar: ändr. 6 §
  - beteckning: "1994:1275"
    rubrik: "Förordning (1994:1275) om ändring i kungörelsen (1972:412) om sjömanspension"
    ikraft_datum: 1994-10-01
    anteckningar: "ändr. 6 p övergångsbest. till 1989:996"
  - beteckning: "2002:1098"
    rubrik: "Förordning (2002:1098) om ändring i förordningen (1989:996) om upphävande av kungörelsen (1972:412) om sjömanspension"
    ikraft_datum: 2003-01-01
    anteckningar: "ändr. 5 p övergångsbest. till 1989:996"
  - beteckning: "1976:400"
    rubrik: "Förordning (1976:400) om ändring i kungörelsen (1972:412) om sjömanspension"
    anteckningar: ändr. 3 §
  - beteckning: "1975:984"
    anteckningar: "ändr. 1, 2, 6, 8, 19 §§"
  - beteckning: "1980:432"
    rubrik: "Förordning (1980:432) om ändring i kungörelsen (1972:412) om sjömanspension"
    anteckningar: "ändr. 2, 4, 6, 8 §§; ny 11 a §"
---

# Kungörelse (1972:412) om sjömanspension

## Villkor för rätt till sjömanspension

### 1 §

Sjöman är berättigad till sjömanspension, om han under tiden från och med den månad, då han fyllt 30 år, till och med månaden närmast före den månad, då han fyllt 60 år, varit anställd på svenskt handelsfartyg i manskapsställning under minst 120 månader och om minst 80 månader av denna tid infallit efter månaden närmast före den, då han fyllt 40 år.

Har sjöman fullgjort minst hälften av den i första stycket angivna kvalifikationstiden om 120 månader i manskapsställning, får han som kvalifikationstid också tillgodoräkna sig tid då han varit anställd som befäl på svenskt handelsfartyg.

Med anställning på svenskt handelsfartyg likställes anställning på utländskt handelsfartyg som svensk redare förhyr i huvudsak obemannat, om anställningen sker hos denne eller någon av honom anlitad arbetsgivare. Uthyres svenskt handelsfartyg till utländsk redare i huvudsak obemannat, äger bestämmelserna i denna kungörelse tillämpning, om anställningen sker hos fartygets ägare eller någon av denne anlitad arbetsgivare. Förordning ([1975:984](https://selex.se/eli/sfs/1975/984)).

### 2 §

Som anställningstid räknas endast tid under vilken en sjöman har

1. betalt sjömansskatt eller av sjömansskattenämnden varit befriad från att betala sådan skatt,

2. varit anställd som livbåtsman hos Svenska sällskapet för räddning av skeppsbrutne (Sjöräddningssällskapet), eller

3. varit påmönstrad svenskt handelsfartyg under tidsperioden den 1 juli-den 31 december 1972 eller för utländsk medborgare den 1 juli 1972-den 31 december 1973.

Medger sjömansskattenämnden enligt [36 a §](#36a) lagen ([1958:295](https://selex.se/eli/sfs/1958/295)) om sjömansskatt att sjömansskatt inte skall betalas, tillgodoräknas inte kvalifikationstid för sjömanspension.

Tid som avses i första stycket punkt 3 får vid uträkning av sjömanspension ökas med högst 25 procent.

Med anställning som befäl avses i denna kungörelse tjänstgöring som fartygs- eller maskinbefäl, radiotelegrafist eller tjänsteman vid ekonomiavdelning eller i annan tjänst vars innehavare på grund av kollektivavtal är tillförsäkrad pensionsförmåner hos Sjöbefälets Pensionskassa, understödsförening, eller Pensionskassan Posteritas (Understödsförening) eller Svenska Personal-Pensionskassan, ömsesidig försäkringsförening. Annan anställning anses som anställning i manskapsställning. Förordning ([1980:432](https://selex.se/eli/sfs/1980/432)).

### 3 §

Rätt till sjömanspension tillkommer sjöman från och med den månad, då de i [1 §](#1) angivna villkoren är uppfyllda, dock tidigast från och med den månad, då sjömannen fyller 55 år.

Rätt till sjömanspension upphör vid utgången av månaden närmast före den, då sjömannen fyller 65 år eller, om sjömannen avlider dessförinnan, vid utgången av den månad, då dödsfallet inträffar. Förordning ([1976:400](https://selex.se/eli/sfs/1976/400)).

Pensionsberäkning m.m.

### 4 §

Sjömanspension grundas på antalet anställningsmånader som avses i [1 §](#1) första stycket (manskapsmånader) och som fullgjorts före den månad, då sjömannen fyller 60 år. Sjömanspension utgår dock ej för de 40 första fullgjorda anställningsmånaderna och ej heller för den månad, då pensionen börjat utgå, eller för senare månad.

Sjömanspension beräknas för år efter det belopp som erhålles om antalet månader, som enligt första stycket grundar pension, multipliceras med de enligt nedanstående tabell för varje manskapsmånad gällande procenttalen och med det enligt 1 kap. [6 §](#kap1.6) lagen ([1962:381](https://selex.se/eli/sfs/1962/381)) om allmän försäkring fastställda basbeloppet, som gäller för den månad, då pensionen börjar utgå. Ändras basbeloppet, skall pensionens årsbelopp räknas om.

## Manskapsmånader                                      Procent av basbeoppet

Fullgjorda månader före den månad varunder sjömannen fyllt 40 år                                    0,45

Fullgjorda månader fr.o.m. den månad varunder sjömannen fyllt 40 år: de 80 första                                             0,90 övriga                                                   1,35

Sjömanspension utgör summan av de framräknade beloppen ökad med fem procent men får inte beräknas till högre sammanlagt belopp än som motsvarar 157,5 procent av basbeloppet. Förordning ([1980:432](https://selex.se/eli/sfs/1980/432)).

### 5 §

Den enligt [4 §](#4) beräknade sjömanspensionen ökas med 1,2 procent för varje månad som, när pensionen börjar utgå, har förflutit från ingången av den månad, varunder rätt till pension har inträtt. För tid som infallit den månad, varunder sjömannen fyllt 62 år, eller senare, utgår ej tillägg.

### 6 §

Sammanträffar sjömanspensionsförmån med

1. folkpension eller tilläggspension i form av förtidspension, sjukbidrag eller efterlevandepension enligt lagen ([1962:381](https://selex.se/eli/sfs/1962/381)) om allmän försäkring,

2. livränta på grund av obligatorisk försäkring enligt lagen ([1916:235](https://selex.se/eli/sfs/1916/235)) om försäkring för olycksfall i arbete, lagen ([1929:131](https://selex.se/eli/sfs/1929/131)) om försäkring för vissa yrkessjukdomar, lagen ([1954:243](https://selex.se/eli/sfs/1954/243)) om yrkesskadeförsäkring eller lagen ([1976:380](https://selex.se/eli/sfs/1976/380)) om arbetsskadeförsäkring,

3. livränta enligt annan lag eller särskild författning eller enligt regeringens förordnande, vilken livränta bestämmes av eller betalas ut från riksförsäkringsverket,

4. utländsk förmån vartill sjömannen är berättigad och som motsvarar i 1--3 avsedd förmån,

och överstiger det sammanlagda förmånsbeloppet den högsta sjömanspension som enligt 4 och [5 §](#5)§ denna kungörelse kan utgå från och med den månad, varunder en sjöman fyller 60 år, minskas sjömanspensionen med det överskjutande beloppet. Minst en tredjedel av sjömanspensionen skall dock alltid utgå.

Sjömanspension, som utgår från och med senare månad än den, varunder sjömannen fyllt 60 år, anses vid tillämpning av första stycket uppgå till samma belopp, som om den börjat utgå den månad, varunder sjömannen fyllt 60 år. Förordning ([1989:264](https://selex.se/eli/sfs/1989/264)).

## Särskilda bestämmelser

### 7 §

Frågor om sjömanspension prövas av handelsflottans pensionsanstalt.

Den som önskar få sjömanspension skall skriftligen ansöka därom hos pensionsanstalten.

### 8 §

Om särskilda skäl föranleder det, får pensionsanstalten tillerkänna sjöman sjömanspension även om rätt till pension ej föreligger enligt denna kungörelse eller bestämma pensionen till högre belopp än som följer av [4 §](#4) första och andra styckena, 5 och [6 §](#6)§.

Pensionsanstalten får tillerkänna en utländsk sjöman, som inte är bosatt i Sverige, sjömanspension även för tid från och med den månad han fyller 65 år med ett belopp som tillsammans med andra pensionsförmåner högst motsvarar folkpension jämte pensionstillskott. Förordning ([1980:432](https://selex.se/eli/sfs/1980/432)).

### 9 §

Sjömanspension utgår från och med den månad, varunder rätt till pension inträtt, eller den senare månad som sjömannen önskar.

Sjömanspension utgår ej för längre tid tillbaka än tre månader före den månad, när ansökan kom in till pensionsanstalten.

### 10 §

Om skäl föreligger därtill, får pensionsanstalten bevilja sjömanspension för tid intill dess slutligt beslut fattats. För sådan pension får anstalten föreskriva särskilda grunder och villkor.

Förekommer anledning att pension bör indragas eller minskas, får anstalten förordna, att pensionen för tid intill dess slutligt beslut fattats skall indragas eller utgå med lägre belopp.

### 11 §

Sjömanspension betalas ut månadsvis.

Vid beräkning av pensionsbelopp för månad skall den årspension från vilken beräkningen utgår rundas av till närmaste hela krontal, som är jämnt delbart med tolv.

### 11 a §

När pensionsanstalten beviljar en sådan sjömanspension, vars kapitalbelopp inte överstiger halva basbeloppet enligt 1 kap. [6 §](#kap1.6) lagen ([1962:381](https://selex.se/eli/sfs/1962/381)) om allmän försäkring och vars årsbelopp inte överstiger ett fjärdedels basbelopp, skall den betalas ut som engångsbelopp. Om det finns särskilda skäl får pensionsanstalten medge undantag härifrån.

Med basbelopp enligt första stycket avses det basbelopp som gäller den första månaden då pension skulle ha utgått.

Om det finns särskilda skäl får pensionsanstalten, på ansökan av den pensionsberättigade, besluta att större sjömanspension än som avses i första stycket skall bytas ut mot ett engångsbelopp. Förordning ([1980:432](https://selex.se/eli/sfs/1980/432)).

### 12 §

Pensionstagare är skyldig att utan dröjsmål meddela pensionsanstalten

1. om förmån enligt [6 §](#6) 1--4 börjat eller upphört att utgå,

2. om annat förhållande inträffat, som kan vara av betydelse för hans rätt till sjömanspension.

I fråga om den som har god man eller förvaltare enligt föräldrabalken fullgörs skyldighet enligt första stycket av gode mannen eller förvaltaren, om det kan anses ingå i uppdraget. Förordning ([1988:1342](https://selex.se/eli/sfs/1988/1342)).

### 13 §

Har pensionstagare genom oriktiga uppgifter eller genom underlåtenhet att fullgöra honom åvilande uppgiftsskyldighet eller annorledes förorsakat att sjömanspension utgått obehörigen eller med för högt belopp eller har pensionstagare eljest obehörigen eller med för högt belopp uppburit sjömanspension och har han skäligen bort inse detta, skall återbetalning ske av vad som utbetalats för mycket, om ej i särskilt fall anledning föreligger att helt eller delvis efterge återbetalningsskyldighet.

Har återbetalningsskyldighet ålagts enligt första stycket, får pensionsanstalten vid senare utbetalning hålla inne skäligt belopp i avräkning på vad som utgått för mycket.

### 14 §

Pensionsbelopp, som ej lyfts före utgången av andra året efter det varunder beloppet förfallit till betalning, är förverkat, om ej pensionsanstalten för särskilt fall beslutar annorlunda.

### 15 §

Fordran på sjömanspension, som innestår hos pensionsanstalten, får ej utmätas.

Bestämmelserna i första stycket hindrar ej utmätning av sjömanspensionsbelopp enligt vad som föreskrives i utsökningslagen ([1877:31](https://selex.se/eli/sfs/1877/31) s. 1).

### 16 §

Är pensionsberättigad till följd av ålderdomssvaghet, sjuklighet eller annan därmed jämförlig orsak ur stånd att själv omhänderha honom tillkommande sjömanspension, får pensionsanstalten besluta, att pensionen skall betalas ut till den pensionsberättigades make eller annan person att användas till den pensionsberättigades och hans familjs nytta.

### 17 §

För utbetalning av sjömanspension utom Sverige får pensionsanstalten kräva bevis att pensionstagaren är i livet.

### 18 §

Talan mot beslut i särskilt fall enligt denna kungörelse föres hos kammarrätten genom besvär.

Pensionsanstaltens beslut länder omedelbart till efterrättelse, om ej annat förordnats.

### 19 §

Uppgifter enligt [1 §](#1) om anställningstid i befäls- och manskapsställning skall lämnas av arbetsgivaren eller fartygets redare eller ägare i den ordning som pensionsanstalten bestämmer efter samråd med riksskatteverket och sjöfartsverket. Förordning ([1975:984](https://selex.se/eli/sfs/1975/984)).

### 20 §

Föreskrifter för tillämpningen av denna kungörelse meddelas av pensionsanstalten.