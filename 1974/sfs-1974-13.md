---
beteckning: 1974:13
rubrik: Lag om vissa anställningsfrämjande åtgärder
departement: Arbetsmarknadsdepartementet
utfardad_datum: 1974-01-09
publicerad_datum: 2019-02-19
forarbeten: "Prop. 1973:129, InU 1973:36, rskr 1973:351"
pdf_url: https://svenskforfattningssamling.se/sites/default/files/sfs/1974-01/SFS1974-13.pdf
andringsforfattningar:
  - beteckning: "1984:511"
    rubrik: "Lag (1984:511) om ändring i lagen (1974:13) om vissa anställningsfrämjande åtgärder"
    ikraft_datum: 1984-07-01
    anteckningar: "ändr. 9, 12, 17, 19 §§; ny 7 a §"
  - beteckning: "1984:423"
    rubrik: "Lag (1984:423) om ändring i lagen (1974:13) om vissa anställningsfrämjande åtgärder"
    ikraft_datum: 1984-07-01
    anteckningar: ändr. 22 §
  - beteckning: "1985:222"
    rubrik: "Lag (1985:222) om ändring i lagen (1974:13) om vissa anställningsfrämjande åtgärder"
    ikraft_datum: 1985-07-01
    anteckningar: ändr. 23 §
  - beteckning: "1994:1689"
    rubrik: "Lag (1994:1689) om ändring i lagen (1974:13) om vissa anställningsfrämjande åtgärder"
    ikraft_datum: 1995-01-01
    anteckningar: "upph. 5 §; ändr. 1, 2, 3, 4, 6, 7 a, 25 §§; nya 2 a, 3 a §§"
  - beteckning: "1996:1425"
    rubrik: "Lag (1996:1425) om ändring i lagen (1974:13) om anställningsfrämjande åtgärder"
    ikraft_datum: 1997-01-01
    anteckningar: "upph. 7 a, 14 §§, rubr. närmast före 14 §; ändr. 9, 12, 17, 19, 23 §§"
  - beteckning: "2007:401"
    rubrik: "Lag (2007:401) om ändring i lagen (1974:13) om vissa anställningsfrämjande åtgärder"
    ikraft_datum: 2008-01-01
    anteckningar: "upph. 10 §; ändr. 1, 2 a, 3 a, 6, 7, 8, 9, 11, 12, 13, 18, 22, 23, 24, 25 §§"
  - beteckning: "2009:414"
    rubrik: "Lag (2009:414) om ändring i lagen (1974:13) om vissa anställningsfrämjande åtgärder"
    ikraft_datum: 2009-06-30
    anteckningar: ändr. 16 §
  - beteckning: "2017:361"
    rubrik: "Lag (2017:361) om ändring i lagen (1974:13) om vissa anställningsfrämjande åtgärder"
    ikraft_datum: 2017-10-01
    anteckningar: ändr. 25 §
  - beteckning: "1982:81"
    rubrik: "Lag (1982:81) om ändring i lagen (1974:13) om vissa anställningsfrämjande åtgärder"
    anteckningar: "ändr. 6, 7, 14, 19 §§"
  - beteckning: "1980:219"
    rubrik: "Lag (1980:219) om ändring i lagen (1974:13) om vissa anställningsfrämjande åtgärder"
    anteckningar: ändr. 16 §
  - beteckning: "1977:1165"
    rubrik: "Lag (1977:1165) om ändring i lagen (1974:13) om vissa anställningsfrämjande åtgärder"
    anteckningar: ändr. 15 §
  - beteckning: "1975:743"
    anteckningar: "upph. 21 §; ändr. 22, 24, 25 §§"
  - beteckning: "1974:368"
    anteckningar: ändr. 15 §
---

# Lag (1974:13) om vissa anställningsfrämjande åtgärder

## Varsel om driftsinskränkning

### 1 §

En arbetsgivare som avser att genomföra en driftsinskränkning enligt 2 eller [3 §](#3) skall inom den tid som anges där skriftligen varsla Arbetsförmedlingen, om minst fem arbetstagare berörs av inskränkningen. Detta gäller också om driftsinskränkningen under en period av nittio dagar kan antas föra med sig att antalet uppsägningar sammanlagt uppgår till minst tjugo. Lag ([2007:401](https://selex.se/eli/sfs/2007/401)).

### 2 §

Varsel om sådan driftsinskränkning som kan medföra uppsägning skall lämnas

1. minst två månader före driftsinskränkningen, om högst 25 arbetstagare berörs av uppsägning,

2. minst fyra månader före driftsinskränkningen, om fler än 25 men högst 100 arbetstagare berörs av uppsägning,

3. minst sex månader före driftsinskränkningen, om fler än 100 arbetstagare berörs av uppsägning. Lag ([1994:1689](https://selex.se/eli/sfs/1994/1689)).

### 2 a §

Ett varsel enligt [2 §](#2) skall innehålla all relevant information om de planerade uppsägningarna och särskilt innehålla uppgift om

1. skälen till de planerade uppsägningarna,

2. antalet arbetstagare som avses bli uppsagda och vilka kategorier de tillhör,

3. antalet arbetstagare som normalt sysselsätts och vilka kategorier de tillhör, och

4. den tidpunkt då driftsinskränkningen är avsedd att genomföras och den tidsperiod under vilken uppsägningarna är avsedda att verkställas.

Så snart som möjligt, dock senast en månad före driftsinskränkningen, skall arbetsgivaren skriftligen komplettera varslet med

1. uppgifter om vilka arbetstagare som berörs av uppsägning,

2. relevant information om de förhandlingar som inför uppsägningarna har förts enligt [11 §](#11) lagen ([1976:580](https://selex.se/eli/sfs/1976/580)) om medbestämmande i arbetslivet eller enligt motsvarande bestämmelser i kollektivavtal, och

3. en kopia av den skriftliga underrättelse som har lämnats till motparten enligt [15 §](#15) andra stycket lagen ([1976:580](https://selex.se/eli/sfs/1976/580)) om medbestämmande i arbetslivet.

Arbetsförmedlingen kan förelägga arbetsgivaren vid vite att fullgöra sina skyldigheter enligt andra stycket. Lag ([2007:401](https://selex.se/eli/sfs/2007/401)).

### 3 §

Varsel om sådan driftsinskränkning som kan medföra permittering skall lämnas minst en månad i förväg.

Varsel om driftsinskränkningen skall lämnas minst sex veckor i förväg om en arbetstagare som anställts för en viss tid, en viss säsong eller ett visst arbete på grund av driftsinskränkning inte kan beredas fortsatt anställning i samband med att den tidigare anställningen upphör eller den nya säsongen skall börja. Lag ([1994:1689](https://selex.se/eli/sfs/1994/1689)).

### 3 a §

Ett varsel enligt [3 §](#3) skall innehålla uppgift om

1. orsaken till den driftsinskränkning som har föranlett permitteringen,

2. den tidpunkt då driftsinskränkningen är avsedd att genomföras, och

3. antalet berörda arbetstagare, fördelade på yrkesgrupper.

Så snart som möjligt skall arbetsgivaren skriftligen komplettera varslet med uppgift om vilka arbetstagare som berörs av driftsinskränkningen.

Arbetsförmedlingen kan förelägga arbetsgivaren vid vite att fullgöra sina skyldigheter enligt andra stycket. Lag ([2007:401](https://selex.se/eli/sfs/2007/401)).

### 4 §

Har arbetsgivaren inte kunnat förutse de omständigheter som driftsinskränkningen beror på, så lång tid i förväg som anges i 2 eller [3 §](#3), skall varsel i stället lämnas så snart som möjligt. I de fall som avses i [2 §](#2) får varsel aldrig lämnas senare än en månad före driftsinskränkningen. Lag ([1994:1689](https://selex.se/eli/sfs/1994/1689)).

### 6 §

En arbetsgivare får i stället för att varsla Arbetsförmedlingen om driftsinskränkning underrätta Arbetsförmedlingen om att arbetsgivaren har begärt eller avser att begära förhandling enligt [11 §](#11) lagen ([1976:580](https://selex.se/eli/sfs/1976/580)) om medbestämmande i arbetslivet eller motsvarande bestämmelser i kollektivavtal om en sådan förändring av sin verksamhet som medför eller kan medföra en driftsinskränkning. För att arbetsgivaren skall få förfara på detta sätt i stället för att varsla krävs att underrättelsen är skriftlig, att den lämnas senast vid den tidpunkt för varsel som anges i 2-[4 §](#4)§ samt att arbetsgivaren senast då också lämnar sådana uppgifter som avses i [2 a §](#2a) första stycket eller [3 a §](#3a) första stycket. Lag ([2007:401](https://selex.se/eli/sfs/2007/401)).

## Åtgärder för att främja anställning av äldre arbetstagare och arbetstagare med nedsatt arbetsförmåga

### 7 §

Arbetsförmedlingen får i den utsträckning Arbetsförmedlingen anser det påkallat förelägga arbetsgivare att lämna uppgift

1. om arbetsstyrkans storlek och sammansättning med avseende på arbetstagarnas ålder, kön, nationalitet och huvudsakliga arbetsuppgifter,

2. om antalet arbetstagare med nedsatt arbetsförmåga,

3. om förestående förändringar i arbetsstyrkan såsom uppsägningar, permitteringar, omplaceringar eller lediga platser som föranleder nyanställning, samt

4. om förekomsten av tidsbegränsade anställningar.

Föreläggande kan förenas med vite. Innan föreläggande meddelas skall arbetsgivaren samt berörda arbetsgivar- och arbetstagarorganisationer beredas tillfälle att yttra sig. Lag ([2007:401](https://selex.se/eli/sfs/2007/401)).

### 8 §

En arbetsgivare är skyldig att överlägga med Arbetsförmedlingen eller den Arbetsförmedlingen förordnar

1. om åtgärder för att förbättra arbetsförhållandena för redan anställda äldre arbetstagare eller arbetstagare med nedsatt arbetsförmåga,

2. om åtgärder för att trygga fortsatt anställning åt sådana arbetstagare,

3. om nyanställning av äldre arbetstagare eller arbetstagare med nedsatt arbetsförmåga samt om åtgärder för att främja sådan anställning.

Till överläggning enligt första stycket skall förutom arbetsgivaren berörda arbetstagarorganisationer kallas. Den organisation som arbetsgivaren tillhör skall kallas till överläggning inför Arbetsförmedlingen. Kallelse av arbetsgivare kan av Arbetsförmedlingen förenas med vite. Lag ([2007:401](https://selex.se/eli/sfs/2007/401)).

### 9 §

När det finns skäl till det skall Arbetsförmedlingen, på grundval av vad som förekommit vid överläggning inför Arbetsförmedlingen enligt [8 §](#8), meddela arbetsgivaren anvisningar i fråga om åtgärder som bör vidtas för att bereda bättre sysselsättningsmöjligheter åt äldre arbetstagare eller arbetstagare med nedsatt arbetsförmåga. Arbetsförmedlingen kan därvid uppmana arbetsgivaren att i samband med nyanställningar öka andelen sådana arbetstagare i arbetsstyrkan i enlighet med vad Arbetsförmedlingen närmare anger. Lag ([2007:401](https://selex.se/eli/sfs/2007/401)).

### 11 §

I ärenden om överläggning enligt [8 §](#8), vid anvisningar enligt [9 §](#9), eller i ärenden som Arbetsförmedlingen tagit upp på anmälan av arbetsgivar- eller arbetstagarorganisation eller på eget initiativ, skall arbetsgivaren samt berörda arbetsgivar- och arbetstagarorganisationer beredas tillfälle att yttra sig samt, om det anses lämpligt, kallas till överläggning inför Arbetsförmedlingen.

Arbetsförmedlingen kan även förelägga arbetsgivaren att förete handlingar som kan antas ha betydelse för bedömningen av arbetsgivarens personalpolitik.

Kallelse av arbetsgivare till överläggning samt föreläggande att förete handlingar kan förenas med vite.

Innan föreläggande att förete handlingar meddelas, skall arbetsgivaren och berörda organisationer beredas tillfälle att yttra sig. Lag ([2007:401](https://selex.se/eli/sfs/2007/401)).

### 12 §

Följer arbetsgivare inte anvisningar som meddelats av Arbetsförmedlingen enligt [9 §](#9) och är det med hänsyn till omständigheterna uppenbart att rättelse inte kan åstadkommas på annat sätt, kan Arbetsförmedlingen förordna att arbetsgivaren inte får anställa andra arbetstagare än dem som Arbetsförmedlingen har anvisat eller godtagit. Lag ([2007:401](https://selex.se/eli/sfs/2007/401)).

### 13 §

Arbetsförmedlingen kan på framställning av en arbetsgivar- eller arbetstagarorganisation eller på eget initiativ ta upp överläggningar med organisationerna inom en bransch eller del därav angående åtgärder för att främja anställning av äldre arbetstagare eller arbetstagare med nedsatt arbetsförmåga. Arbetsförmedlingen kan på grundval av vad som förekommit vid dessa överläggningar meddela anvisningar om sådana åtgärder för den bransch eller del därav som överläggningarna avsett.

Iakttar arbetsgivare inte anvisningar som meddelats med stöd av första stycket, kan Arbetsförmedlingen kalla arbetsgivaren samt berörda arbetsgivar- och arbetstagarorganisationer till överläggningar enligt [8 §](#8). Lag ([2007:401](https://selex.se/eli/sfs/2007/401)).

## Övriga bestämmelser

### 15 §

Beträffande den som företräder arbetstagarorganisation i frågor enligt denna lag och icke omfattas av lagen ([1974:358](https://selex.se/eli/sfs/1974/358)) om facklig förtroendemans ställning på arbetsplatsen äger [6 kap. 10--14 §§ arbetsmiljölagen](https://selex.se/eli/sfs/1977/1160#kap6.10) ([1977:1160](https://selex.se/eli/sfs/1977/1160)) motsvarande tillämpning. Lag ([1977:1165](https://selex.se/eli/sfs/1977/1165)).

### 16 §

Den som har tagit befattning med ett ärende enligt denna lag får inte obehörigen röja eller utnyttja vad han eller hon därvid har fått veta om enskildas personliga förhållanden eller affärs- eller driftförhållanden.

I det allmännas verksamhet tillämpas i stället bestämmelserna i offentlighets- och sekretesslagen ([2009:400](https://selex.se/eli/sfs/2009/400)). I fråga om uppgifter som en myndighet enligt förevarande lag lämnar till en företrädare för en arbetstagarorganisation vid myndigheten eller vid någon annan myndighet gäller 10 kap. [14 §](#kap10.14) och [12 kap. 2 § offentlighets- och sekretesslagen](https://selex.se/eli/sfs/2009/400#kap12.2). Lag ([2009:414](https://selex.se/eli/sfs/2009/414)).

### 17 §

Arbetsgivare, som uppsåtligen eller av grov oaktsamhet underlåter att varsla om driftsinskränkning enligt vad som föreskrives i denna lag, kan åläggas att utge en särskild varselavgift till staten. Underlåtes varsel under tid, då arbetsgivaren är i konkurs, skall varselavgift i stället utges av den som företräder konkursboet.

Varselavgift fastställes för varje påbörjad vecka som varsel försummats samt bestämmes till lägst 100 och högst 500 kronor för varje arbetstagare som beröres av driftsinskränkningen.

Om särskilda skäl föreligger kan varselavgift bestämmas till lägre belopp än nu sagts. Fullständig befrielse från sådan avgift kan också äga rum. Lag ([1996:1425](https://selex.se/eli/sfs/1996/1425)).

### 18 §

Varselavgift åläggs av allmän domstol på talan av Arbetsförmedlingen. Sådan talan skall väckas inom ett år efter driftsinskränkningen. Försummas det, är talan förlorad. Lag ([2007:401](https://selex.se/eli/sfs/2007/401)).

### 19 §

Den som i varsel enligt denna lag eller i underrättelse eller i uppgift som avses i 6 och [7 §](#7)§ uppsåtligen eller av grov oaktsamhet lämnar oriktig uppgift, vilken ej saknar betydelse, dömes till böter eller fängelse i högst ett år. Lag ([1996:1425](https://selex.se/eli/sfs/1996/1425)).

### 20 §

Arbetsgivare, som ej iakttager förordnande enligt [12 §](#12), dömes till böter eller fängelse i högst ett år.

### 22 §

Allmänt åtal för brott som avses i 19 eller [20 §](#20) får väckas endast efter medgivande av Arbetsförmedlingen. Lag ([2007:401](https://selex.se/eli/sfs/2007/401)).

### 23 §

Talan om utdömande av vite enligt denna lag förs av Arbetsförmedlingen. Lag ([2007:401](https://selex.se/eli/sfs/2007/401)).

### 24 §

Beslut av Arbetsförmedlingen enligt denna lag får överklagas hos regeringen. Lag ([2007:401](https://selex.se/eli/sfs/2007/401)).

### 25 §

Regeringen eller den myndighet som regeringen bestämmer får meddela föreskrifter om undantag från 1–[12 §](#12)§. Lag ([2017:361](https://selex.se/eli/sfs/2017/361)).

## Övergångsbestämmelser

[1974:13](https://selex.se/eli/sfs/1974/13)

1. Denna lag träder i kraft den 1 juli 1974.

Genom lagen upphäves lagen ([1971:202](https://selex.se/eli/sfs/1971/202)) om vissa åtgärder för att främja sysselsättning av äldre arbetstagare på den öppna arbetsmarknaden.

2. Arbetsgivare är icke skyldig att lämna varsel enligt 1 - [6 §](#6)§, om bestämmelserna medför att varsel skulle ha lämnats före lagens ikraftträdande.

[1994:1689](https://selex.se/eli/sfs/1994/1689)

Denna lag träder i kraft den 1 januari 1995. En arbetsgivare är dock inte skyldig att lämna varsel eller underrättelse enligt de nya bestämmelserna, om dessa medför att skyldigheten skulle ha fullgjorts före ikraftträdandet. I sådant fall skall i stället de äldre bestämmelserna tillämpas.