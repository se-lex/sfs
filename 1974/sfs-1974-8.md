---
beteckning: 1974:8
rubrik: Lag om rättegången i tvistemål om mindre värden
departement: Justitiedepartementet
utfardad_datum: 1974-01-04
publicerad_datum: 2008-10-08
forarbeten: "Prop. 1973:87, JuU 1973:36, rskr 1973:319"
pdf_url: https://svenskforfattningssamling.se/sites/default/files/sfs/1974-01/SFS1974-8.pdf
andringsforfattningar:
  - beteckning: "1984:136"
    rubrik: "Lag (1984:136) om ändring i lagen (1974:8) om rättegången i tvistemål om mindre värden"
    ikraft_datum: 1984-07-01
    anteckningar: "ändr. 4, 18 §§"
  - beteckning: "1987:747"
    anteckningar: upph.
  - beteckning: "1981:1201"
    rubrik: "Lag (1981:1201) om ändring i lagen (1981:851) om ändring i lagen (1974:8) om rättegången i tviste- mål om mindre värden"
    anteckningar: ändr. 1 §
  - beteckning: "1981:851"
    rubrik: "Lag (1981:851) om ändring i lagen (1974:8) om rättegången i tvistemål om mindre värden"
    anteckningar: ändr. 1 §
  - beteckning: "1981:742"
    rubrik: "Lag (1981:742) om ändring i lagen (1974:8) om rättegången i tvistemål om mindre värden"
    anteckningar: ändr. 8 §
  - beteckning: "1980:797"
    rubrik: "Lag (1980:797) om ändring i lagen (1974:8) om rättegången i tvistemål om mindre värden"
    anteckningar: "ändr. 2, 7 §§"
  - beteckning: "1977:1144"
    rubrik: "Lag (1977:1144) om ändring i lagen (1974:8) om rättegången i tvistemål om mindre värden"
    anteckningar: "ändr. 2, 5, 8, 14, 15, 17, 20 §§; ny 14 a §"
  - beteckning: "1974:387"
    anteckningar: "ändr. 1, 3, 4 §§"
---

# Lag (1974:8) om rättegången i tvistemål om mindre värden

Tillämpningsområdet m.m.

### 1 §

Denna lag skall tillämpas på rättegången i tvistemål vari förlikning om saken är tillåten, om värdet av vad som yrkas uppenbart ej överstiger hälften av basbeloppet enligt lagen ([1962:381](https://selex.se/eli/sfs/1962/381)) om allmän försäkring.

Första stycket gäller ej om part första gången han skall föra talan i tvistemålet yrkar att denna lag ej skall tillämpas och därvid gör sannolikt att bakomliggande tvist rör högre värde eller att utgången eljest är av synnerlig betydelse för bedömningen av andra föreliggande rättsförhållanden. Har talan väckts genom ansökan om betalningsföreläggande, skall part som begär målets hänskjutande till rättegång senast därvid framställa yrkande som nyss sagts.

Med värde enligt första stycket avses det värde som vid tiden för talans väckande kan antagas gälla. Har talan väckts genom ansökan om lagsökning, betalningsföreläggande eller handräckning eller som enskilt anspråk i brottmål, avses värdet vid rättens beslut att tvisten skall handläggas som tvistemål. Vid bedömningen skall hänsyn ej tagas till rättegångskostnad. Lag ([1981:1201](https://selex.se/eli/sfs/1981/1201)).

### 2 §

Är värdet av vad som yrkas högre än som anges i [1 §](#1) första stycket, skall denna lag ändå tillämpas, om

1. tvisten huvudsakligen rör fråga varöver utlåtande avgivits av allmänna reklamationsnämnden, eller

2. parterna överenskommit att lagen skall tillämpas och rätten finner detta lämpligt.

Första stycket gäller endast om part första gången han skall föra talan i tvistemålet yrkar att denna lag skall tillämpas och därvid åberopar utlåtandet eller överenskommelsen. Har talan väckts genom ansökan om betalningsföreläggande äger [1 §](#1) andra stycket andra punkten motsvarande tillämpning. Lag ([1980:797](https://selex.se/eli/sfs/1980/797)).

### 3 §

Denna lag skall ej tillämpas i fråga om mål som av tingsrätt handlägges i särskild sammansättning eller med tillämpning av konkurslagen ([1921:225](https://selex.se/eli/sfs/1921/225)) eller ackordslagen ([1970:847](https://selex.se/eli/sfs/1970/847)) eller om mål som skall upptagas omedelbart av högre rätt eller arbetsdomstolen. Lag ([1974:387](https://selex.se/eli/sfs/1974/387)).

### 4 §

I stället för bestämmelserna om förberedelse i [42 kap. 6--8 §§ och 9--22 §§ rättegångsbalken](https://selex.se/eli/sfs/1942/740#kap42.6) och om huvudförhandling i 43 kap., 50 kap. 15--[18 §](#18)§ och 21--[22 §](#22)§ samt 55 kap. 12 och [15 §](#15)§ samma balk, gäller denna lags bestämmelser om sammanträde och skriftlig handläggning. I övrigt tillämpas rättegångsbalken i den mån dess bestämmelser ej strider mot denna lag. Därvid jämställes sammanträde enligt denna lag med huvudförhandling.

Beträffande rättegången i mål som enligt lagen ([1974:371](https://selex.se/eli/sfs/1974/371)) om rättegången i arbetstvister skall fullföljas till arbetsdomstolen i stället för till hovrätt tillämpas första stycket endast om det icke strider mot vad som enligt särskild föreskrift i den lagen skall gälla om rättegången i arbetsdomstolen som fullföljdsinstans. Lag ([1984:136](https://selex.se/eli/sfs/1984/136)).

## Allmänna bestämmelser om rättegången

### 5 §

Mål som beredes för avgörande vid sammanträde eller genom skriftlig handläggning. Med iakttagande av [15 §](#15) första stycket och [27 §](#27) bestämmer rätten efter omständigheterna i vilken mån handläggningen skall vara muntlig eller skriftlig.

Dom skall grundas på vad som förekommit vid sammanträde och vad handlingarna innehåller. Lag ([1977:1144](https://selex.se/eli/sfs/1977/1144)).

### 6 §

Rätten skall vägleda parterna vid talans utförande samt skall tillse att tvistefrågorna blir klarlagda och målet utrett efter vad dess beskaffenhet kräver.

Rätten skall söka förlika parterna, om ej särskilda skäl föranleder annat.

### 7 §

I tvist mellan näringsidkare och konsument rörande vara, tjänst eller annan nyttighet som tillhandahållits för huvudsakligen enskilt bruk (konsumenttvist) skall rätten, om det är till gagn för utredningen, inhämta yttrande från allmänna reklamationsnämnden. Lag ([1980:797](https://selex.se/eli/sfs/1980/797)).

### 8 §

Ersättning för rättegångskostnad får ej avse annat än kostnad för

1. rådgivning enligt rätthjälpslagen ([1972:429](https://selex.se/eli/sfs/1972/429)) vid ett tillfälle för varje instans,

2. ansökningsavgift,

3. resa och uppehälle för part eller ställföreträdare i samband med sammanträde eller, om personlig inställelse ej föreskrivits, resa och uppehälle för ombud,

4. vittnesbevisning,

5. översättning av handling.

Ersättning utgår endast i den mån kostnaden varit skäligen påkallad för tillvaratagande av partens rätt.

Ersättning som anges i första stycket 3 utgår enligt bestämmelser som regeringen meddelar.

Med kostnad som sägs i första stycket 1 jämställes kostnad för annan rådgivning som lämnas av advokat eller biträdande jurist på advokatbyrå, i den mån den ej överstiger i rättshjälpslagen bestämd rådgivningsavgift.

Har mål till en början handlagts i annan ordning än enligt denna lag, utgår ersättning för kostnad som uppkommit i samband därmed enligt vad som gäller därom. Lag ([1981:742](https://selex.se/eli/sfs/1981/742)).

### 9 §

Ersättning till vittne skall bestämmas efter de grunder som gäller om ersättning av allmänna medel till vittne.

### 10 §

Beslutar rätten att yttrande av sakkunnig skall inhämtas, bestämmer rätten efter parternas hörande vem som skall anlitas. Kostnaden för sådan sakkunnig betalas av allmänna medel. Om särskilda skäl föreligger, får rätten förordna att kostnad för utlåtande av sakkunnig, som ej utsetts av rätten, skall betalas av allmänna medel efter de grunder som gäller för av rätten utsedd sakkunnig.

### 11 §

I konsumenttvist får näringsidkaren sökas där konsumenten har sitt hemvist, om värdet av vad som yrkas uppenbarligen ej överstiger hälften av basbelopp som anges i [1 §](#1).

## Rättegången i tingsrätt

### 12 §

Tingsrätten består vid handläggning enligt denna lag av en lagfaren domare.

### 13 §

Ansökan om stämning skall innehålla uppgift om vad som yrkas samt de omständigheter som åberopas till stöd för yrkandet. Uppgift skall även lämnas om de bevis som åberopas och om de omständigheter som betingar rätten behörighet, såvida ej denna framgår av ansökan i övrigt. Skriftliga bevis bör inges samtidigt som ansökan göres.

### 14 §

Utfärdas stämning, skall svaranden föreläggas att yttra sig över käromålet. Yttrandet får göras skriftligen eller muntligen. Muntligt yttrande skall upptecknas genom rättens försorg.

Rätten får förelägga svaranden att yttra sig vid påföljd  att tredskodom annars kan meddelas mot honom. Lag ([1977:1144](https://selex.se/eli/sfs/1977/1144)).

### 14 a §

Har mål om betalningsföreläggande hänskjutits till rättegång enligt denna lag eller har  mål upptagits efter ansökan om åter vinning, får rätten förelägga svaranden att yttra  sig över käromålet vid påföljd att tredskodom annars kan meddelas mot honom. Lag ([1977:1144](https://selex.se/eli/sfs/1977/1144)).

### 15 §

Sammanträde skall hållas, om ej enbart skriftlig handläggning med hänsyn till målets beskaffenhet finnes lämpligare.

Efterkommer ej svaranden föreläggande enligt [14 §](#14) andra  stycket eller [14 a §](#14a), får rätten meddela tredskodom. Beträffande sådan dom tillämpas bestämmelserna i [44 kap. 8--10 §§ rättegångsbalken](https://selex.se/eli/sfs/1942/740#kap44.8) om tredskodom med anledning av svarandens utevaro.

Tredskodom enligt andra stycket får meddelas utan hinder av att käranden ej har framställt yrkande därom. Lag ([1977:1144](https://selex.se/eli/sfs/1977/1144)).

### 16 §

Part skall kallas att inställa sig till sammanträde vid påföljd att tredskodom annars kan meddelas mot honom. Föreligger särskilda skäl får part i stället kallas vid påföljd att annars tredskodom kan meddelas mot honom eller målet avgöras utan hinder av hans utevaro.

Om part skall inställa sig personligen, skall rätten förelägga honom sådan inställelse vid vite.

Vid kallelse till sammanträde, som avser enbart bevisupptagning, skall påföljd enligt första stycket ej föreläggas.

### 17 §

Vid sammanträde skall parterna redogöra för sina ståndpunkter och bevisningen upptagas. Om det är lämpligt, får bevisning upptagas även vid annan domstol. Sakkunnig som utlåtit sig skriftligen får höras muntligen endast om rätten finner det nödvändigt.

Föreskrifter om innehållet i och avfattningen av protokoll vid sammanträde meddelas av regeringen. Lag ([1977:1144](https://selex.se/eli/sfs/1977/1144)).

### 18 §

Hålles sammanträde, skall målet om möjligt slutbehandlas vid sammanträdet. Endast om synnerliga skäl föreligger får flera än två sammanträden hållas. Hålles sammanträde vid mer än ett tillfälle skall samme domare sitta i rätten, om ej synnerligt hinder möter. Har muntlig bevisning upptagits vid rättens sammanträde och blir den domare som höll sammanträdet förhindrad att döma i målet, skall bevisningen upptagas ånyo, om sådant upptagande finnes vara av betydelse i målet och hinder därför ej föreligger.

Har handläggningen ej avslutats vid sammanträde, skall rätten om det inte är obehövligt, bereda parterna tillfälle att slutföra sin talan inom tid vid påföljd att målet ändå kan komma att avgöras. Lag ([1984:136](https://selex.se/eli/sfs/1984/136)).

### 19 §

När målet är berett, skall rätten avgöra det utan dröjsmål.

Uteblir båda parterna från sammanträde, som ej avser enbart bevisupptagning, skall målet avskrivas. Uteblir ena parten från sammanträde, får rätten på yrkande av den som kommit tillstädes, i enlighet med föreläggande enligt [16 §](#16), antingen meddela tredskodom eller avgöra målet utan hinder av hans utevaro. Framställes ej sådant yrkande, bestämmer rätten om den fortsatta handläggningen.

### 20 §

Närmare föreskrifter om avfattning av dom och beslut meddelas av regeringen. Lag ([1977:1144](https://selex.se/eli/sfs/1977/1144)).

## Rättegången i hovrätt

### 21 §

Talan mot tingsrätts dom eller beslut får ej prövas av hovrätten i vidare mån än som framgår av [22 §](#22), om ej hovrätten meddelat parten prövningstillstånd.

Prövningstillstånd behövs ej vid talan mot beslut som rör annan än part eller intervenient, beslut varigenom tingsrätt ogillat jäv mot domare, beslut angående ådömande av förelagt vite eller om ansvar för rättegångsförseelse eller beslut varigenom vade- eller missnöjesanmälan eller ansökan om återvinning eller vade- eller besvärstalan avvisats.

I fråga om meddelat prövningstillstånd äger [54 kap. 11 § andra stycket och 13 § rättegångsbalken](https://selex.se/eli/sfs/1942/740#kap54.11) motsvarande tillämpning.

### 22 §

Prövningstillstånd får meddelas endast om

1. det är av vikt för ledning av rättstillämpningen att talan prövas av högre rätt,

2. part åberopar omständighet eller bevis som ej tidigare förebragts och som sannolikt skulle ha lett till en annan utgång,

3. den rättstillämpning som ligger till grund för domen eller beslutet måste antagas vara oriktig,

4. målets utgång kan antagas ha påverkats av falsk handling som åberopats eller av falsk utsaga som avgivits under ed eller försäkran,

5. domvilla förekommit, eller

6. anledning förekommer till ändring i det slut, vartill tingsrätten kommit.

### 23 §

Talan mot tingsrätts beslut angående fråga som avses i 1 eller [2 §](#2) föres i samma ordning som talan mot beslut varigenom rätten ogillat invändning om rättegångshinder.

### 24 §

Vid behandling av fråga om prövningstillstånd består hovrätten av två ledamöter. Vill en av ledamöterna bevilja prövningstillstånd, gäller hans mening som hovrättens beslut.

### 25 §

I fullföljdsinlaga skall anges de omständigheter som åberopas till stöd för ansökan om prövningstillstånd, om sådant tillstånd behövs. Vidare skall fullföljdsinlaga innehålla uppgift om överklagade domen eller beslutet, om den ändring som yrkas däri och om grunderna för den fullföljda talan. Uppgift skall även lämnas om de bevis som åberopas. Skriftligt bevis som ej tidigare förebragts skall fogas vid fullföljdsinlagan.

### 26 §

Behövs prövningstillstånd, beslutar hovrätten sedan skriftväxlingen avslutats om sådant tillstånd skall meddelas. När skäl föreligger till det, får frågan upptagas utan att skriftväxling skett.

### 27 §

I mål som fullföljts genom vad, skall handläggningen vara skriftlig, om ej särskilda skäl föranleder att sammanträde hålles. Bestämmelserna i 17, 18 och [20 §](#20)§ äger motsvarande tillämpning vid rättegången i hovrätt.

## Rättegången i högsta domstolen

### 28 §

Mot hovrätts beslut att meddela prövningstillstånd får talan ej föras.

### 29 §

Bestämmelserna i [17 §](#17) äger motsvarande tillämpning vid rättegången i högsta domstolen.

## Övergångsbestämmelser

[1987:747](https://selex.se/eli/sfs/1987/747)

1. Denna lag träder i kraft den 1 januari 1988.

2. Genom lagen upphävs lagen ([1974:8](https://selex.se/eli/sfs/1974/8)) om rättegången i tvistemål om mindre värden. Den lagen gäller dock fortfarande i mål där ansökan om stämning kommit in till rätten före ikraftträdandet eller där rätten, om talan väckts genom ansökan om lagsökning, betalningsföreläggande eller handräckning eller som enskilt anspråk i brottmål, före ikraftträdandet beslutat att tvisten skall handläggas som tvistemål.

3. Bestämmelserna i 36 kap. [1 §](#kap36.1) tredje stycket 3 i deras äldre lydelse gäller fortfarande beträffande den som av militär befattningshavare ålagts disciplinstraff.

4. Äldre bestämmelser om vadeanmälan gäller fortfarande i fråga om domar som meddelats före ikraftträdandet.

5. Förekommer i lag eller annan författning någon hänvisning till en föreskrift som har ersatts genom en bestämmelse i denna lag, tillämpas i stället den bestämmelsen.