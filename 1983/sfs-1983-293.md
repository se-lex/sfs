---
beteckning: 1983:293
rubrik: "Lag om inrättande, utvidgning och avlysning av allmän farled och allmän hamn"
departement: Justitiedepartementet
utfardad_datum: 1983-05-05
ikraft_datum: 1984-01-01
publicerad_datum: 2025-06-25
forarbeten: "Prop. 1981/82:130, JoU 1982/83:30, rskr 1982/83:274"
pdf_url: https://svenskforfattningssamling.se/sites/default/files/sfs/1983-05/SFS1983-293.pdf
---

# Lag om inrättande, utvidgning och avlysning av allmän farled och allmän hamn

### 1 §

En allmän farled eller en allmän hamn får inrättas, om farleden eller hamnen är av väsentlig betydelse för den allmänna samfärdseln. En allmän farled får även inrättas, om den är av väsentlig betydelse för fiskerinäringen eller om den är av väsentlig betydelse för trafiken med fritidsbåtar och det behövs med hänsyn till säkerheten i farleden.

Första stycket gäller även i fråga om utvidgningar av allmänna farleder eller hamnar.

### 1 a §

Vid prövning av ärenden enligt denna lag ska 2–4 kap. och [5 kap. 3–5 och 18 §§ miljöbalken](https://selex.se/eli/sfs/1998/808#kap5.3) tillämpas. Prövningsmyndigheten ska tillämpa det som sägs om mark- och miljödomstolens handläggning i [22 kap. 13 § miljöbalken](https://selex.se/eli/sfs/1998/808#kap22.13). Lag ([2018:1414](https://selex.se/eli/sfs/2018/1414)).

### 1 b §

I ett ärende enligt denna lag ska

1. frågan om farleden eller hamnen kan antas medföra en betydande miljöpåverkan avgöras i ett särskilt beslut enligt [6 kap. 26-27 §§ miljöbalken](https://selex.se/eli/sfs/1998/808#kap6.26) efter att en undersökning enligt 6 kap. 23-[25 §](#25)§ har gjorts, om inte annat följer av undantagen i 6 kap. [23 §](#kap6.23) andra stycket,

2. en specifik miljöbedömning göras och information lämnas enligt [6 kap. 28-41 och 43-45 §§ miljöbalken](https://selex.se/eli/sfs/1998/808#kap6.28), om en betydande miljöpåverkan kan antas,

3. ett förenklat underlag tas fram enligt [6 kap. 47 § miljöbalken](https://selex.se/eli/sfs/1998/808#kap6.47), om länsstyrelsen beslutar att en betydande miljöpåverkan inte kan antas,

4. Sjöfartsverket och berörda länsstyrelser omfattas av de samråd som ska ske, och

5. det som föreskrivs i [6 kap. miljöbalken](https://selex.se/eli/sfs/1998/808) om länsstyrelse ska gälla den länsstyrelse inom vars område verksamheten huvudsakligen ska bedrivas.

Berörda länsstyrelser ska ta ställning till om miljökonsekvensbeskrivningen uppfyller kraven i [6 kap. miljöbalken](https://selex.se/eli/sfs/1998/808) innan beslut fattas om att inrätta, utvidga eller avlysa allmän farled eller allmän hamn. Beslut i den frågan får inte överklagas.

I samband med prövningen av ett ärende enligt denna lag ska miljökonsekvensbeskrivningen och resultatet av samråd och yttranden beaktas. Lag ([2025:774](https://selex.se/eli/sfs/2025/774)).

### 1 c §

Den miljökonsekvensbeskrivning som krävs enligt [1 b §](#1b) och [6 kap. miljöbalken](https://selex.se/eli/sfs/1998/808) ska ingå i ett ärende enligt denna lag. Lag ([2017:959](https://selex.se/eli/sfs/2017/959)).

### 1 d §

Sjöfartsverket skall med eget yttrande överlämna frågan om inrättande av en allmän farled till regeringen för prövning enligt [17 kap. 1 § miljöbalken](https://selex.se/eli/sfs/1998/808#kap17.1). Detsamma gäller om regeringen enligt [17 kap. 3 § miljöbalken](https://selex.se/eli/sfs/1998/808#kap17.3) har förbehållit sig prövningen av tillåtligheten av en allmän farled eller allmän hamn. Lag ([2017:959](https://selex.se/eli/sfs/2017/959)).

### 2 §

En allmän farled eller en allmän hamn skall helt eller delvis avlysas

1. om farleden eller hamnen inte kan användas för sitt ändamål utan att säkerheten äventyras,

2. om farleden eller hamnen inte behövs för sitt ändamål,

3. om farleden eller hamnen inte sköts så att dess ändamål tillgodoses.

### 3 §

Om det är påkallat med hänsyn till det ändamål som en allmän farled skall tillgodose, skyddet för hälsan eller miljön eller hushållningen med mark och vatten och andra resurser, säkerheten i farleden eller i övrigt med hänsyn till allmänna intressen eller enskild rätt, får regeringen eller den myndighet regeringen bestämmer meddela särskilda föreskrifter om hur den allmänna farleden skall ordnas och begagnas. Lag ([1998:868](https://selex.se/eli/sfs/1998/868)).

### 4 §

Beslut enligt 1 och [2 §](#2)§ fattas av regeringen. Regeringen får meddela föreskrifter om att annan myndighet får fatta sådana beslut.

Beslut av en förvaltningsmyndighet enligt första stycket får överklagas hos regeringen. Lag ([2008:1348](https://selex.se/eli/sfs/2008/1348)).

### 4 a §

Beslut enligt 1 och [2 §](#2)§ får överklagas av en sådan ideell förening eller annan juridisk person som avses i [16 kap. 13 § miljöbalken](https://selex.se/eli/sfs/1998/808#kap16.13). Lag ([2010:886](https://selex.se/eli/sfs/2010/886)).

### 5 §

Sjöfartsverket skall föra ett register över allmänna farleder och allmänna hamnar enligt denna lag. I registret skall anges vem som svarar för farleden eller hamnen samt finnas uppgift om sådana särskilda föreskrifter som har meddelats enligt [3 §](#3).

### 6 §

Den som uppsåtligen eller av oaktsamhet bryter mot en föreskrift som har meddelats med stöd av [3 §](#3) döms till böter eller fängelse i högst ett år.

## Övergångsbestämmelser

[1998:868](https://selex.se/eli/sfs/1998/868)

1. Denna lag träder i kraft den 1 januari 1999.

2. Ett ärende skall handläggas och bedömas enligt äldre bestämmelser, om ärendet har inletts före denna lags ikraftträdande. Bestämmelserna om miljökvalitetsnormer i miljöbalken skall dock tillämpas omedelbart.

[2017:959](https://selex.se/eli/sfs/2017/959)

1. Denna lag träder i kraft den 1 januari 2018.

2. Äldre föreskrifter gäller fortfarande för handläggningen och prövningen av ärenden som har inletts före ikraftträdandet.

3. Äldre föreskrifter gäller fortfarande i fråga om beslut att en verksamhet eller åtgärd inte kan antas medföra en betydande miljöpåverkan som har meddelats före ikraftträdandet och i fråga om samråd som har skett före ikraftträdandet.