---
beteckning: 1975:1027
rubrik: Bevissäkringslag för skatte- och avgiftsprocessen
departement: Finansdepartementet
utfardad_datum: 1975-11-27
publicerad_datum: 2008-10-09
forarbeten: "Prop. 1975/76:11, SkU 1975/76:12, rskr 1975/76:28"
pdf_url: https://svenskforfattningssamling.se/sites/default/files/sfs/1975-11/SFS1975-1027.pdf
andringsforfattningar:
  - beteckning: "1984:171"
    rubrik: "Lag (1984:171) om ändring i bevissäkringslagen (1975:1027) för skatte- och avgiftsprocessen"
    ikraft_datum: 1984-07-01
    anteckningar: ändr. 1 §
  - beteckning: "1984:869"
    rubrik: "Lag (1984:869) om ändring i bevissäkringslagen (1975:1027) för skatte- och avgiftsprocessen"
    ikraft_datum: 1985-01-01
    anteckningar: ändr. 1 §
  - beteckning: "1986:1230"
    rubrik: "Lag (1986:1230) om ändring i bevissäkringslagen (1975:1027) för skatte- och avgiftsprocessen"
    ikraft_datum: 1987-01-01
    anteckningar: ändr. 1 §
  - beteckning: "1987:1230"
    rubrik: "Lag (1987:1230) om ändring i bevissäkringslagen (1975:1027) för skatte- och avgiftsprocessen"
    ikraft_datum: 1988-01-01
    anteckningar: "ändr. 1, 6, 18, 19 §§; ny 6 a §"
  - beteckning: "1988:333"
    rubrik: "Lag (1988:333) om ändring i bevissäkringslagen (1975:1027) för skatte- och avgiftsprocessen"
    ikraft_datum: 1989-01-01
    anteckningar: ändr. 1 §
  - beteckning: "1990:366"
    rubrik: "Lag (1990:366) om ändring i bevissäkringslagen (1975:1027) för skatte- och avgiftsprocessen"
    ikraft_datum: 1991-01-01
    anteckningar: ändr. 1 §
  - beteckning: "1991:594"
    rubrik: "Lag (1991:594) om ändring i bevissäkringslagen (1975:1027) för skatte- och avgiftsprocessen"
    ikraft_datum: 1992-01-01
    anteckningar: ändr. 1 §
  - beteckning: "1993:851"
    rubrik: "Lag (1993:851) om ändring i bevissäkringslagen (1975:1027) för skatte- och avgiftsprocessen"
    ikraft_datum: 1993-10-01
    anteckningar: ändr. 1 §
  - beteckning: "1994:466"
    anteckningar: upph.
  - beteckning: "1980:230"
    rubrik: "Lag (1980:230) om ändring i bevissäkringslagen (1975:1027) för skatte- och avgiftsprocessen"
    anteckningar: upph. 28 §
  - beteckning: "1979:184"
    rubrik: "Lag (1979:184) om ändring i bevissäkringslagen (1975:1027) för skatte- och avgiftsprocessen"
    anteckningar: "ändr. 8, 15, 18, 20, 25, 26 §§"
---

# Bevissäkringslag (1975:1027) för skatte- och avgiftsprocessen

## Tillämpningsområde

### 1 §

Denna lag är tillämplig vid revision eller annan granskning för fastställande av tull, annan skatt eller avgift enligt lagen ([1908:128](https://selex.se/eli/sfs/1908/128) s 1) om bevillningsavgifter för särskilda förmåner och rättigheter, uppbördslagen ([1953:272](https://selex.se/eli/sfs/1953/272)), taxeringslagen ([1990:324](https://selex.se/eli/sfs/1990/324)), lagen ([1958:295](https://selex.se/eli/sfs/1958/295)) om sjömansskatt, lagen ([1968:430](https://selex.se/eli/sfs/1968/430)) om mervärdeskatt, kupongskattelagen ([1970:624](https://selex.se/eli/sfs/1970/624)), vägtrafikskattelagen ([1973:601](https://selex.se/eli/sfs/1973/601)), tullagen ([1973:670](https://selex.se/eli/sfs/1973/670)), lagen ([1984:151](https://selex.se/eli/sfs/1984/151)) om punktskatter och prisregleringsavgifter, lagen ([1984:404](https://selex.se/eli/sfs/1984/404)) om stämpelskatt vid inskrivningsmyndigheter, lagen ([1984:405](https://selex.se/eli/sfs/1984/405)) om stämpelskatt på aktier, lagen ([1984:668](https://selex.se/eli/sfs/1984/668)) om uppbörd av socialavgifter från arbetsgivare, lagen ([1986:1225](https://selex.se/eli/sfs/1986/1225)) om tillfällig förmögenhetsskatt för livförsäkringsbolag, understödsföreningar och pensionsstiftelser, tullagen ([1987:1065](https://selex.se/eli/sfs/1987/1065)), fordonsskattelagen ([1988:327](https://selex.se/eli/sfs/1988/327)), lagen ([1991:586](https://selex.se/eli/sfs/1991/586)) om särskild inkomstskatt för utomlands bosatta och lagen ([1991:591](https://selex.se/eli/sfs/1991/591)) om särskild inkomstskatt för utomlands bosatta artister m. fl. Lag ([1993:851](https://selex.se/eli/sfs/1993/851)).

## Beskrivningar

### 2 §

I denna lag förstås med

säkringsåtgärd: beslag, försegling och eftersökning,

bevismedel: räkenskapsmaterial, varuprov och dylikt, som enligt vad som är särskilt föreskrivet skall tillhandahållas för granskning,

förvar: skåp, låda, behållare, bankfack, väska, pärm, kuvert och liknande anordning, som kan tillslutas,

utrymme: byggnad, lokal, gård, upplagsplats och liknande avgränsat utrymme,

granskningsledare: den som i sin tjänst har att övervaka granskningen samt den som särskilt har förordnats att vara granskningsledare enligt denna lag.

### 3 §

Säkringsåtgärderna enligt denna lag verkställes,

beslag genom att bevismedel omhändertas,

försegling genom att förvar eller utrymme förses med sigill eller liknande förslutning,

eftersökning genom att bevismedel efterforskas i förvar eller utrymme.

## Villkor för beslut

### 4 §

Beslut om beslag får fattas, om bevismedlet icke tillhandahålles för granskning eller risk föreligger att det kommer att undanhållas eller förvanskas.

### 5 §

Beslut om försegling får fattas om

1. granskningsledare icke får tillåtelse att genomsöka förvar eller utrymme och det skäligen kan antagas, att bevismedel finns där, samt eftersökning ej kan beslutas eller verkställas omedelbart, eller

2. bevismedel som ej är under beslag icke lämpligen kan föras från den plats, där det har påträffats.

Beslut om försegling av förvar eller utrymme, där beslagtaget bevismedel finns, skall fattas om bevismedlet lämnas kvar hos innehavaren.

### 6 §

Beslut om eftersökning i utrymme får fattas, om det finns grundad anledning antaga, att den granskade använder utrymmet huvudsakligen för sin verksamhet eller att utrymmet yrkesmässigt användes av annan, som har uppdrag för den granskade i dennes verksamhet, samt risk föreligger att bevismedel kommer att undanhållas eller förvanskas. Samma villkor gäller för beslut om eftersökning i förvar som påträffas i sådant utrymme, i myndighets lokal eller på allmän plats.

Beslut om eftersökning i annat utrymme eller förvar än som avses i första stycket får fattas om det finns grundad anledning antaga att bevismedel finns där, samt risk föreligger att det kommer att undanhållas eller förvanskas. Lag ([1987:1230](https://selex.se/eli/sfs/1987/1230)).

### 6 a §

Beslut om säkringsåtgärd får fattas endast om vikten av att säkringsåtgärden vidtas är tillräckligt stor för att uppväga det intrång eller annat men som säkringsåtgärden innebär för den enskilde. Lag ([1987:1230](https://selex.se/eli/sfs/1987/1230)).

### 7 §

Beslut om säkringsåtgärd skall omedelbart hävas, när åtgärden icke längre behövs för att säkra bevisning.

Villkor för verkställighet, m.m.

### 8 §

Beslut om säkringsåtgärd och om hävande av sådan åtgärd får verkställas omedelbart. Beslut om hävning som har vunnit laga kraft skall verkställas så fort det kan ske med hänsyn till granskningen.

Länsrätts beslut om eftersökning i utrymme eller förvar får verkställas även om det vid förrättningen framgår att fråga är om utrymme eller förvar som avses i [6 §](#6) första stycket. Lag ([1979:184](https://selex.se/eli/sfs/1979/184)).

### 9 §

Innan beslut enligt 4--[6 §](#6)§ verkställes skall den granskade beredas tillfälle att inställa sig till förrättningen. Detsamma gäller annan hos vilken verkställighet skall ske.

Kan den som avses i första stycket ej utan nämnvärt uppskov kallas till förrättningen eller inställa sig vid denna, får verkställighet ändå ske under förutsättning att särskilt tillkallat vittne är närvarande. Är den hos vilken verkställighet av eftersökning enligt [6 §](#6) andra stycket skall ske ej närvarande, får dock förrättningen genomföras endast om det kan antagas att den granskade eller annan söker förhala granskningen eller att den av annat skäl kommer att försenas.

### 10 §

Den granskade och annan hos vilken verkställighet sker äger tillkalla vittne. Förrättningen får dock ej i onödan uppehållas i väntan på att vittne skall inställa sig.

### 11 §

Bevismedel, som har tagits i beslag, får lämnas kvar hos innehavaren endast om särskilda skäl härför föreligger.

Vid verkställighet av beslag får även förvar som behövs för bevismedlet omhändertagas.

### 12 §

Vid verkställighet av eftersökning i utrymme får även förvar som påträffas där genomsökas.

Verkställighet av eftersökning som avses i [6 §](#6) andra stycket får ej utan medgivande av den som beröres därav påbörjas mellan kl. 19 och kl. 8.

### 13 §

Beslut om hävning av säkringsåtgärd verkställes genom att besittning eller annat förhållande som har rubbats genom åtgärden återställes.

### 14 §

Verkställighet skall genomföras så att den innebär minsta möjliga olägenhet för den som beröres av förrättningen. Skada får icke förorsakas på egendom. Lås och annan stängningsanordning får dock brytas.

## Behörighet att fatta och verkställa beslut

### 15 §

Länsrätt beslutar på skriftlig framställning av granskningsledare om eftersökning som avses i [6 §](#6) andra stycket.

Granskningsledare beslutar om säkringsåtgärd i annat fall än som avses i första stycket samt om hävande av säkringsåtgärd.

Har särskilt förordnad granskningsledare fattat beslut enligt andra stycket, skall han snarast möjligt anmäla detta till den som har att övervaka granskningen. Denne prövar omedelbart om beslutet skall bestå. Sådan prövning får ske utan att den som ärendet avser har hörts. Lag ([1979:184](https://selex.se/eli/sfs/1979/184)).

### 16 §

Kronofogdemyndighet verkställer beslut om säkringsåtgärd och om hävande av sådan åtgärd. Verkställighet sker på begäran av granskningsledare. Beslagtaget bevismedel överlämnas snarast till denne.

Granskningsledare äger verkställa beslut enligt [15 §](#15) andra stycket, om det kan ske obehindrat. Beslut om försegling eller eftersökning får granskningsledare dock verkställa endast i närvaro av den som beröres av förrättningen eller någon som kan anses företräda denne.

### 17 §

Granskningsledare äger tillfälligt avlägsna förslutning som har anbringats på grund av beslut om försegling.

## Undantagande av bevismedel från granskning

### 18 §

Anser den granskade eller annan hos vilken verkställighet sker, att bevismedel som är eller har varit under beslag skall helt eller till viss del undantagas från granskningen därför att han har att iakttaga tystnad om dess innehåll eller innehållet på grund av särskilda omständigheter ej bör komma till annans kännedom, skall han göra skriftlig framställning om undantagande vid förrättningen eller till länsrätten.

Länsrätten skall underrätta granskningsledaren när framställning enligt första stycket har kommit in. Görs en sådan framställning till den som verkställer förrättningen skall denne genast lämna över framställningen till länsrätten samt underrätta granskningsledaren om framställningen. Lag ([1987:1230](https://selex.se/eli/sfs/1987/1230)).

### 19 §

Har någon gjort en framställning enligt [18 §](#18) skall det bevismedel som framställningen avser, om framställningen inte är uppenbart ogrundad, omedelbart förseglas och ställas till rättens förfogande. Lag ([1987:1230](https://selex.se/eli/sfs/1987/1230)).

### 20 §

Länsrätten prövar utan dröjsmål framställning enligt [18 §](#18). Sådan framställning får bifallas endast om synnerliga skäl föreligger.

Bifalles framställning enligt första stycket helt eller till viss del, äger länsrätten förordna att det som har undantagits från granskning skall överlämnas till den som gjort framställningen redan innan rättens beslut har vunnit laga kraft. Lag ([1979:184](https://selex.se/eli/sfs/1979/184)).

### 21 §

Bevismedel som har undantagits från granskning enligt [20 §](#20) får ej återges eller åberopas i granskningsärendet.

Underrättelse om beslut och verkställighet

### 22 §

Domstols beslut i mål enligt denna lag skall omedelbart meddelas den som har fört det allmännas talan vid domstolen.

### 23 §

Beslut om säkringsåtgärd upprättas skriftligt och lämnas senast vid förrättning för verkställighet mot bevis till den granskade och annan, hos vilken verkställighet sker. Beslutet skall innehålla upplysning om vad den har att iakttaga som vill påkalla prövning av det.

Kan beslutet ej överlämnas vid förrättningen, skall det delgivas genom granskningsledarens försorg.

Genom åtgärd som anges i första eller andra stycket fullgöres, såvitt angår enskild part, vad i [31 §](#31) första stycket förvaltningsprocesslagen ([1971:291](https://selex.se/eli/sfs/1971/291)) föreskrives om att domstols beslut skall tillställas part. Bevis om sådan åtgärd skall tillställas domstolen.

### 24 §

Angående verkställighet av beslut om säkringsåtgärd skall utfärdas bevis. Vad i [23 §](#23) första och andra styckena föreskrives rörande beslut om säkringsåtgärd skall äga motsvarande tillämpning på bevis om verkställighet. Är den som skall erhålla bevis ej närvarande vid förrättningen, skall bevis lämnas även till någon som kan anses företräda honom, om sådan person är närvarande.

Bevis om verkställighet av beslag skall innehålla förteckning över beslagtagna bevismedel samt erinran om bestämmelserna i [18 §](#18).

## Talan mot beslut och verkställighet

### 25 §

Den som vill påkalla prövning av granskningsledares beslut enligt [15 §](#15) eller av verkställighet enligt denna lag, äger göra framställning härom till länsrätten. Det allmännas talan föres av den som i sin tjänst har att övervaka granskningen. Lag ([1979:184](https://selex.se/eli/sfs/1979/184)).

## Övriga bestämmelser

### 26 §

Framställning enligt [15 §](#15) första stycket och enligt [25 §](#25) upptages av den länsrätt som för det år, då framställningen göres, har att pröva den granskades taxering till skatt enligt lagen ([1947:576](https://selex.se/eli/sfs/1947/576)) om statlig inkomstskatt. Finnes ej behörig länsrätt enligt vad nu har sagts, är länsrätten i det län behörig, där beslut om säkringsåtgärden skall verkställas eller har verkställts.

Behörig att pröva framställning enligt [18 §](#18) är länsrätten i det län där verkställighet av beslaget har ägt rum. Lag ([1979:184](https://selex.se/eli/sfs/1979/184)).

### 27 §

Denna lag får tillämpas även om det förekommer anledning till misstanke om brott.