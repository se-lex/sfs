---
beteckning: 2003:436
rubrik: Lag om effektreserv
departement: Klimat- och näringslivsdepartementet
utfardad_datum: 2003-07-01
publicerad_datum: 2023-07-12
utgar_datum: 2025-03-16
forarbeten: "Prop. 2002/03:85, bet. 2002/02:NU11, rskr. 2002/03:233"
pdf_url: https://rkrattsdb.gov.se/SFSdoc/03/030436.pdf
andringsforfattningar:
  - beteckning: "2010:491"
    rubrik: "Lag (2010:491) om dels fortsatt giltighet av lagen (2003:436) om effektreserv, dels ändring i samma lag"
    ikraft_datum: 2011-03-16
    anteckningar: forts. giltighet; ändr. 1 §
  - beteckning: "2016:422"
    rubrik: "Lag (2016:422) om dels fortsatt giltighet av lagen (2003:436) om effektreserv, dels ändring i samma lag"
    ikraft_datum: 2016-07-01
    anteckningar: "forts. giltighet; ändr. 1, 2 §§"
  - beteckning: "2023:239"
    rubrik: "Lag (2023:239) om ändring i lagen (2003:436) om effektreserv"
    ikraft_datum: 2023-06-01
    anteckningar: "ändr. 1, 2 §§"
  - beteckning: "2008:18"
    rubrik: "Lag (2008:18) om fortsatt giltighet av lagen (2003:436) om effektreserv"
    anteckningar: forts. giltighet
---

# Lag (2003:436) om effektreserv

## 1 §

Den myndighet som enligt [8 kap. 1 § ellagen](https://selex.se/eli/sfs/1997/857#kap8.1) ([1997:857](https://selex.se/eli/sfs/1997/857)) har systemansvaret för el (den systemansvariga myndigheten) har ansvaret för att en effektreserv om högst 2 000 megawatt finns tillgänglig. Effektreserven ska skapas genom att den systemansvariga myndigheten dels ingår avtal med elproducenter om att ställa ytterligare produktionskapacitet till förfogande, dels ingår avtal om minskad elförbrukning.

Effektreserven ska vara ett komplement till den övriga produktionskapacitet som finns på elmarknaden.

Regeringen eller den myndighet som regeringen bestämmer kan med stöd av [8 kap. 7 § regeringsformen](https://selex.se/eli/sfs/1974/152#kap8.7) meddela föreskrifter om effektreserven. Lag ([2023:239](https://selex.se/eli/sfs/2023/239)).

## 2 §

Den som enligt [8 kap. 14 § ellagen](https://selex.se/eli/sfs/1997/857#kap8.14) ([1997:857](https://selex.se/eli/sfs/1997/857)) har ingått avtal med den systemansvariga myndigheten (balansansvarig) ska betala en avgift till myndigheten för att täcka de kostnader som uppstår för myndigheten enligt de avtal som avses i [1 §](#1) första stycket.

För varje balansansvarig ska avgiftens storlek baseras på omfattningen av den balansansvariges balansansvar enligt avtalet med den systemansvariga myndigheten och omfattningen av den balansansvariges obalans under den tidsperiod som avgiften avser. Avgiften bestäms av den systemansvariga myndigheten. Lag ([2023:239](https://selex.se/eli/sfs/2023/239)).

## 3 §

Regeringen eller, efter regeringens bemyndigande, den systemansvariga myndigheten får meddela föreskrifter om insamling av de uppgifter som behövs för att den systemansvariga myndigheten skall kunna fullgöra sina uppgifter enligt denna lag.

## 4 §

Beslut av den systemansvariga myndigheten enligt [2 §](#2) andra stycket får överklagas hos allmän förvaltningsdomstol. Prövningstillstånd krävs vid överklagande till kammarrätten.

Övriga beslut enligt denna lag får inte överklagas.