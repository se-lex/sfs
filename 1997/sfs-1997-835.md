---
beteckning: 1997:835
rubrik: Förordning om arbetslöshetsförsäkring
departement: Arbetsmarknadsdepartementet
utfardad_datum: 1997-11-13
ikraft_datum: 1998-01-01
publicerad_datum: 2025-06-17
forarbeten: "Jfr prop. 1996/97:107, bet. 1996/97:AU13, rskr. 1996/97:236"
pdf_url: https://svenskforfattningssamling.se/sites/default/files/sfs/1997-11/SFS1997-835.pdf
---

# Förordning om arbetslöshetsförsäkring

## Avbrott i medlemskapet

### 2 b §

När arbetslöshetskassan prövar om en sökande har uppfyllt medlemsvillkoret i [7 §](#7) lagen ([1997:238](https://selex.se/eli/sfs/1997/238)) om arbetslöshetsförsäkring, ska den bortse från avbrott i medlemskapet som understiger en kalendermånad, under förutsättning att den sammanlagda avbrottstiden inte överstiger åtta veckor. Detta gäller dock inte avbrott som beror på beslut om uteslutning enligt [37 §](#37) lagen ([1997:239](https://selex.se/eli/sfs/1997/239)) om arbetslöshetskassor. Förordning ([2018:109](https://selex.se/eli/sfs/2018/109)).

## Dagpenningens storlek

### 3 §

Dagpenning i form av grundbelopp lämnas till den som har heltidsarbetat under hela ramtiden med 510 kronor per dag, om inte något annat följer av lagen ([1997:238](https://selex.se/eli/sfs/1997/238)) om arbetslöshetsförsäkring. För den som inte har arbetat heltid under hela ramtiden ska grundbeloppet minskas proportionellt, dock inte understiga 255 kronor per dag.

Till den som omfattas av [23 c §](#23c) lagen om arbetslöshetsförsäkring lämnas dagpenning i form av grundbelopp med 510 kronor per dag, under förutsättning att sökanden arbetat heltid under hela den ramtid som föregick den senaste perioden med arbetslöshetsersättning. För den som inte har arbetat heltid under hela den tiden ska grundbeloppet minskas proportionellt, dock inte understiga 255 kronor per dag.

Till den som omfattas av [23 e §](#23e) lagen om arbetslöshetsförsäkring lämnas dagpenning i form av grundbelopp med 510 kronor per dag, under förutsättning att sökandens totala arbetsutbud under deltagande i garantin motsvarat heltid. För den som inte haft ett arbetsutbud motsvarande heltid under den tiden, ska grundbeloppet minskas proportionellt, dock inte understiga 255 kronor per dag. Förordning ([2020:220](https://selex.se/eli/sfs/2020/220)).

### 4 §

Dagpenning i form av inkomstrelaterad ersättning ska, om inte något annat följer av lagen ([1997:238](https://selex.se/eli/sfs/1997/238)) om arbetslöshetsförsäkring, lämnas enligt följande.

Till den som har arbetat heltid under hela ramtiden lämnas inkomstrelaterad ersättning med lägst 510 kronor per dag. För den som inte har arbetat heltid under hela ramtiden ska det lägsta beloppet minskas proportionellt, dock inte understiga 255 kronor per dag. Inkomstrelaterad ersättning lämnas med högst 1 000 kronor per dag. Till den som har haft en inkomst som ger en inkomstrelaterad ersättning som överstiger 1 000 kronor per dag lämnas dock inkomstrelaterad ersättning med högst 1 236 kronor per dag under de första 100 dagarna i en ersättningsperiod. I ersättningsperioden räknas såväl dagar med grundbelopp som dagar med inkomstrelaterad ersättning.

Till den som omfattas av [27 a §](#27a) lagen om arbetslöshetsförsäkring lämnas dagpenning med lägst 510 kronor per dag, under förutsättning att sökanden har arbetat heltid under hela den ramtid som föregick den senaste perioden med arbetslöshetsersättning. För den som inte har arbetat heltid under hela den tiden ska det lägsta beloppet minskas proportionellt, dock inte understiga 255 kronor per dag.

Till den som omfattas av [30 §](#30) lagen om arbetslöshetsförsäkring lämnas dagpenning med lägst 510 kronor per dag, under förutsättning att sökandens totala arbetsutbud under deltagande i garantin har motsvarat heltid. För den som inte har haft ett arbetsutbud motsvarande heltid under tiden i garantin ska det lägsta beloppet minskas proportionellt, dock inte understiga 255 kronor per dag. Förordning ([2025:707](https://selex.se/eli/sfs/2025/707)).

## Omräkning av normalarbetstid och dagsförtjänst

### 4 a §

Inspektionen för arbetslöshetsförsäkringen får meddela föreskrifter om omräkning av normalarbetstid enligt [23 g §](#23g) lagen ([1997:238](https://selex.se/eli/sfs/1997/238)) om arbetslöshetsförsäkring. Förordning ([2009:664](https://selex.se/eli/sfs/2009/664)).

### 4 b §

Inspektionen för arbetslöshetsförsäkringen får meddela föreskrifter om omräkning av dagsförtjänst enligt [25 a §](#25a) tredje stycket lagen ([1997:238](https://selex.se/eli/sfs/1997/238)) om arbetslöshetsförsäkring. Förordning ([2009:664](https://selex.se/eli/sfs/2009/664)).

## Beräkning av dagsbelopp vid samordning med pension

### 5 §

När dagpenningen ska minskas med pension enligt [32 §](#32) lagen ([1997:238](https://selex.se/eli/sfs/1997/238)) om arbetslöshetsförsäkring, räknas pensionen om till ett dagsbelopp som är 1/22 av pensionsbeloppet per månad. Om pensionen anges i belopp per år, ska pensionen först omräknas till pensionsbelopp per månad genom att årspensionen divideras med 12.

Inspektionen för arbetslöshetsförsäkringen får meddela föreskrifter om hur pension, som avser annan tid än månad eller år, ska omräknas till ett dagsbelopp. Förordning ([2018:109](https://selex.se/eli/sfs/2018/109)).

## Företagares arbetslöshet

### 5 a §

En företagare som har upphört att bedriva näringsverksamhet enligt 35 eller [35 a §](#35a) lagen ([1997:238](https://selex.se/eli/sfs/1997/238)) om arbetslöshetsförsäkring och som därefter på grund av en skyldighet enligt lag eller annan författning vidtar en åtgärd i den upphörda näringsverksamheten, ska anses som arbetslös vid bedömningen av hans eller hennes rätt till arbetslöshetsersättning. Förordning ([2010:736](https://selex.se/eli/sfs/2010/736)).

### 5 b §

En företagare som har upphört att att bedriva näringsverksamhet enligt 35 eller [35 a §](#35a) lagen ([1997:238](https://selex.se/eli/sfs/1997/238)) om arbetslöshetsförsäkring och som därefter vidtar en avvecklingsåtgärd i den upphörda näringsverksamheten som inte hade varit möjlig att vidta innan företagaren upphörde att bedriva verksamheten, ska anses som arbetslös vid bedömningen av hans eller hennes rätt till arbetslöshetsersättning.

Inspektionen för arbetslöshetsförsäkringen får meddela föreskrifter om vad som ska anses vara en avvecklingsåtgärd enligt första stycket. Förordning ([2010:736](https://selex.se/eli/sfs/2010/736)).

### 5 c §

En företagare som har upphört att bedriva näringsverksamhet enligt 35 eller [35 a §](#35a) lagen ([1997:238](https://selex.se/eli/sfs/1997/238)) om arbetslöshetsförsäkring och som därefter hyr ut lokal eller arrenderar ut mark som nyttjats eller brukats i näringsverksamheten, ska anses som arbetslös vid bedömningen av hans eller hennes rätt till arbetslöshetsersättning.

Första stycket gäller under förutsättning att företagaren inte tidigare hyrt ut lokalen eller arrenderat ut marken i näringsverksamheten. Förordning ([2010:1179](https://selex.se/eli/sfs/2010/1179)).

### 5 d §

Trots vad som anges i [35 §](#35) tredje stycket lagen ([1997:238](https://selex.se/eli/sfs/1997/238)) om arbetslöshetsförsäkring får en bedömning enligt första stycket samma paragraf göras redan tre år från det att näringsverksamheten återupptogs av företagaren eller av en närstående person till denne. Förordning ([2023:420](https://selex.se/eli/sfs/2023/420)).

## Ersättning till personer som kombinerat anställning med företagande

### 5 f §

Dagsförtjänsten för en sökande som kombinerat anställning med företagande enligt [37 b §](#37b) lagen ([1997:238](https://selex.se/eli/sfs/1997/238)) om arbetslöshetsförsäkring bestäms enligt följande.

Underlaget för beräkning av dagsförtjänsten från företaget bestäms enligt [37 §](#37) lagen om arbetslöshetsförsäkring. Dagsförtjänsten beräknas sedan till en tvåhundrasextiondel av underlaget och multipliceras med 22. Produkten multipliceras med antalet månader inom ramtiden som den sökande bedrivit näringsverksamhet.

Den framräknade inkomsten av näringsverksamheten adderas med den sökandes sammanlagda inkomst från anställning under ramtiden. Summan divideras med 51,96 veckor och beräknas därefter enligt [25 a §](#25a) nämnda lag. Förordning ([2020:503](https://selex.se/eli/sfs/2020/503)).

### 5 g §

En sökande som före arbetslösheten kombinerat anställning på deltid om minst 17 timmar per vecka med att bedriva näringsverksamhet om högst tio timmar i genomsnitt per vecka har rätt till arbetslöshetsersättning för det inkomstbortfall som uppstår när anställningen upphör.

Första stycket gäller under förutsättning att deltidsanställningen och näringsverksamheten bedrivits parallellt under minst sex månader och att näringsverksamheten inte utökas i samband med arbetslösheten. Den genomsnittliga veckoinkomsten från näringsverksamheten får inte heller överstiga tre gånger den högsta dagpenning som får betalas ut inom arbetslöshetsförsäkringen. Förordning ([2020:503](https://selex.se/eli/sfs/2020/503)).

## Företagare som är yrkesfiskare

### 6 §

En företagare som bedriver fiske för sin huvudsakliga försörjning och som är medlem i en arbetslöshetskassa med yrkesfiske som verksamhetsområde ska anses som arbetslös vid bedömningen av hans eller hennes rätt till arbetslöshetsersättning, om det är tillfälligt avbrott i fiskeverksamheten och avbrottet beror på ishinder eller andra väderleksförhållanden. Förordning ([2011:9](https://selex.se/eli/sfs/2011/9)).

### 6 a §

Ersättning vid tillfälligt avbrott i fiskeverksamheten får inte lämnas för någon dag under de fyra första veckorna efter det att en sökande har återupptagit en fiskeverksamhet som tidigare upphört enligt [35 §](#35) första och andra styckena eller [35 a §](#35a) lagen ([1997:238](https://selex.se/eli/sfs/1997/238)) om arbetslöshetsförsäkring. Förordning ([2010:2023](https://selex.se/eli/sfs/2010/2023)).

### 6 b §

Ersättning vid sådant tillfälligt avbrott i fiskeverksamheten som beror på ishinder lämnas för högst sextio dagar per år.

Till den som uteslutande bedriver bottengarnsfiske lämnas ersättning vid tillfälligt avbrott som beror på ishinder eller andra väderleksförhållanden för sammanlagt högst tjugo dagar per år.

Vid sådant tillfälligt avbrott i fiskeverksamheten som beror på andra väderleksförhållanden än ishinder och som inträffar utomlands lämnas ersättning endast för de dagar när sökanden tvingas ligga i en sådan nordisk nödhamn som Inspektionen för arbetslöshetsförsäkringen har godkänt. Förordning ([2010:2023](https://selex.se/eli/sfs/2010/2023)).

## Ersättning vid deltidsarbete

### 7 §

Arbetslöshetsersättning lämnas för sammanlagt längst 60 veckor som en person utför eller deklarerar deltidsarbete inom en ersättningsperiod. Resterande ersättningsdagar i perioden får endast användas för veckor då personen inte utför eller deklarerar något arbete.

Med deltidsarbete avses arbete som understiger personens arbetsutbud per vecka.

Första stycket gäller inte i de fall en företagare som omfattas av [6 §](#6) ansöker om ersättning för tillfälligt avbrott i fiskeverksamheten. Förordning ([2017:4](https://selex.se/eli/sfs/2017/4)).

### 8 §

Arbetsförmedlingen ska under den tid ersättning vid deltidsarbete lämnas, i samarbete med den sökande, arbetsgivare och fackliga organisationer, aktivt verka för att den sökande får en sammanlagd arbetstid som motsvarar hans eller hennes arbetsutbud. Förordning ([2008:58](https://selex.se/eli/sfs/2008/58)).

### 9 §

För personer som är arbetslösa under del av vecka beräknas ersättning enligt den omräkningstabell som framgår av bilagan.

### 10 §

Inspektionen för arbetslöshetsförsäkringen får meddela föreskrifter om beräkning av ersättning vid deltidsarbete när arbetstiden inte är bestämd till ett visst antal timmar per dag eller vecka. Förordning ([2003:1110](https://selex.se/eli/sfs/2003/1110)).

### 11 §

Inspektionen för arbetslöshetsförsäkringen får meddela föreskrifter om karenstid utöver vad som följer av lagen ([1997:238](https://selex.se/eli/sfs/1997/238)) om arbetslöshetsförsäkring i fråga om sökande som utför deltidsarbete under veckor då de i övrigt är arbetslösa. Förordning ([2008:58](https://selex.se/eli/sfs/2008/58)).

## Ersättning vid korttidsarbete

### 13 §

Ersättning till en sökande som deltar i korttidsarbete får lämnas för tid som inte avser arbetstidsminskning eller partiell arbetsbefrielse enligt lagen ([2013:948](https://selex.se/eli/sfs/2013/948)) om stöd vid korttidsarbete. Förordning ([2013:1178](https://selex.se/eli/sfs/2013/1178)).

## Ersättning under utbildning

### 14 §

Ersättning får lämnas till en sökande som deltar i en utbildning eller annan aktivitet på hel- eller deltid under förutsättning att den syftar till att

1. ge en orientering om olika yrken och utbildningsvägar, eller

2. underlätta omställning från ett arbete till ett annat.

Ersättning får lämnas för högst 15 ersättningsdagar inom samma ersättningsperiod. Förordning ([2014:1045](https://selex.se/eli/sfs/2014/1045)).

### 15 §

Ersättning får lämnas till en sökande som deltar i en utbildning om högst 50 procent av heltid, oavsett om utbildningen har påbörjats före eller efter arbetslöshetens inträde, under förutsättning att

1. det tidigare arbetet inte har upphört på grund av utbildningen,

2. utbildningen inte hindrar honom eller henne från att söka och ta ett heltidsarbete,

3. utbildningen inte finansieras eller har finansierats med studiestöd enligt studiestödslagen ([1999:1395](https://selex.se/eli/sfs/1999/1395)) eller studiestartsstöd enligt lagen ([2017:527](https://selex.se/eli/sfs/2017/527)) om studiestartsstöd, och

4. utbildningen inte finansieras med omställningsstudiestöd enligt lagen ([2022:856](https://selex.se/eli/sfs/2022/856)) om omställningsstudiestöd.

Första stycket 3 hindrar inte att ersättning lämnas om sökanden före arbetslöshetens inträde har deltagit i utbildningen under minst 15 veckor vid sidan av ett arbete.

Ersättning får lämnas för högst 20 veckor inom samma ersättningsperiod. Förordning ([2022:865](https://selex.se/eli/sfs/2022/865)).

### 16 §

Ersättning får lämnas till en sökande som deltar i en utbildning på heltid under förutsättning att

1. det tidigare arbetet inte har upphört på grund av utbildningen,

2. utbildningen inte hindrar honom eller henne från att söka och ta ett heltidsarbete,

3. utbildningen inte finansieras eller har finansierats med någon form av studiestöd, och

4. utbildningen före arbetslöshetens inträde har bedrivits under minst 15 veckor vid sidan av ett heltidsarbete.

Ersättning får lämnas för högst 20 veckor inom samma ersättningsperiod. Förordning ([2014:1045](https://selex.se/eli/sfs/2014/1045)).

## Ersättning under uppehåll i utbildning

### 18 §

Ersättning under uppehåll i utbildning får lämnas om det är fråga om uppehåll i en arbetsmarknadsutbildning inom det reguljära utbildningsväsendet.

Inspektionen för arbetslöshetsförsäkringen får meddela föreskrifter angående villkoren för arbetslöshetsersättning under uppehåll i en arbetsmarknadsutbildning. Förordning ([2006:1552](https://selex.se/eli/sfs/2006/1552)).

## Ersättning under permittering

### 19 §

Ersättning får lämnas till nytillträdande personer på arbetsmarknaden som permitterats utan lön i samband med semesterstängning. Förordning ([2014:1045](https://selex.se/eli/sfs/2014/1045)).

## Ersättning under tjänstledighet

### 19 a §

Ersättning får lämnas till en person som beviljats tjänstledighet utan lön och som av hälsoskäl inte kan återgå vare sig till tidigare arbete eller till annat arbete hos sin arbetsgivare, men av Försäkringskassan bedömts ha arbetsförmåga i förhållande till arbetsmarknaden i övrigt.

Ersättning enligt första stycket får lämnas, även om arbetsgivaren har en kvarvarande rehabiliteringsskyldighet, om arbetsgivaren vidtagit de rehabiliteringsåtgärder som fram till tidpunkten för ansökan om ersättning varit möjliga. Förordning ([2008:937](https://selex.se/eli/sfs/2008/937)).

### 19 b §

Ersättning får lämnas till en person med deltidsanställning som beviljats tjänstledighet utan lön för att kunna utföra annat arbete med lika eller högre tjänstgöringsgrad, under förutsättning att anställningarna inte går att kombinera. Förordning ([2008:937](https://selex.se/eli/sfs/2008/937)).

## Giltig anledning att lämna arbete

### 19 c §

En giltig anledning att lämna ett arbete enligt [43 b §](#43b) 1 lagen ([1997:238](https://selex.se/eli/sfs/1997/238)) om arbetslöshetsförsäkring är att en sökande av hälsoskäl inte kan återgå vare sig till tidigare arbete eller till annat arbete hos arbetsgivaren. Hälsoskälen ska vara styrkta genom ett läkarintyg som utfärdats innan anställningen upphör. Förordning ([2013:680](https://selex.se/eli/sfs/2013/680)).

## Uppgiftsskyldighet

### 20 §

Arbetsförmedlingen ska till en sökandes arbetslöshetskassa lämna följande uppgifter om den sökande:

1. namn, personnummer och i förekommande fall samordningsnummer,

2. från och med vilken dag han eller hon är anmäld eller inte längre anmäld som arbetssökande hos den offentliga arbetsförmedlingen,

3. vilket arbetsmarknadspolitiskt program han eller hon anvisats till, omfattningen av anvisningen och under vilken tidsperiod den gäller, och

4. om en anvisning till ett arbetsmarknadspolitiskt program har avbrutits. Förordning ([2017:824](https://selex.se/eli/sfs/2017/824)).

### 21 §

En sökandes arbetslöshetskassa ska till Arbetsförmedlingen lämna följande uppgifter om den sökande:

1. namn, personnummer och i förekommande fall samordningsnummer,

2. antalet förbrukade ersättningsdagar och antalet förbrukade veckor då han eller hon har utfört eller deklarerat deltidsarbete,

3. om han eller hon uppfyller ett arbetsvillkor eller inte, och i så fall från och med vilket datum,

4. om han eller hon har varnats eller stängts av från rätt till ersättning enligt 43, 43 a eller [43 b §](#43b) lagen ([1997:238](https://selex.se/eli/sfs/1997/238)) om arbetslöshetsförsäkring,

5. beslut som kassan fattat med anledning av en underrättelse från Arbetsförmedlingen enligt [16 §](#16) förordningen ([2000:628](https://selex.se/eli/sfs/2000/628)) om den arbetsmarknadspolitiska verksamheten,

6. beslut om godkänd bisyssla enligt [39 §](#39) lagen om arbetslöshetsförsäkring,

7. beslut om att ersättning får lämnas samtidigt med studier enligt 14, 15 eller [16 §](#16) denna förordning, och

8. om han eller hon får eller begär arbetslöshetsersättning. Förordning ([2017:4](https://selex.se/eli/sfs/2017/4)).

### 22 §

Försäkringskassan ska till en sökandes arbetslöshetskassa lämna följande uppgifter om den sökande:

1. namn, personnummer och i förekommande fall samordningsnummer,

2. att en anmälan eller en ansökan om förmån, ersättning eller annat stöd har lämnats in,

3. vilken förmån, ersättning eller annat stöd som har beviljats,

4. under vilken tidsperiod och i vilken omfattning en förmån, ersättning eller annat stöd utges eller har utgetts,

5. antalet dagar med förmån, ersättning eller annat stöd,

6. tidsperiod, antal dagar och med vilket eller vilka belopp som aktivitetsstöd betalats ut,

7. vilket belopp som har betalats ut, och

8. om ett beslut ändrats. Förordning ([2009:1185](https://selex.se/eli/sfs/2009/1185)).

### 22 a §

Pensionsmyndigheten ska till en sökandes arbetslöshetskassa lämna följande uppgifter om den sökande:

1. namn, personnummer och i förekommande fall samordningsnummer,

2. att en anmälan eller en ansökan om pension eller annan förmån har lämnats in,

3. vilken pension eller förmån som har beviljats,

4. under vilken tidsperiod och i vilken omfattning pension eller annan förmån utges eller har utgetts,

5. omfattningen av inkomstgrundad ålderspension,

6. vilket belopp som har betalats ut och

7. om ett beslut ändrats, och

8. om uttag av pension har återkallats. Förordning ([2009:1185](https://selex.se/eli/sfs/2009/1185)).

### 23 §

Centrala studiestödsnämnden skall till en sökandes arbetslöshetskassa lämna följande uppgifter om den sökande:

1. namn, personnummer och i förekommande fall samordningsnummer,

2. att en ansökan om studiestöd har lämnats in,

3. för vilken tidsperiod studiestöd har sökts och beviljats,

4. vilket studiestöd som har beviljats,

5. omfattningen av studiestödet,

6. vilket studiestöd som har betalats ut,

7. för vilken tidsperiod studiestöd har betalats ut, och

8. om nämnden ändrat eller återtagit ett beslut om studiestöd. Förordning ([2006:1482](https://selex.se/eli/sfs/2006/1482)).

### 24 §

En sökandes arbetslöshetskassa ska till Försäkringskassan lämna följande uppgifter om den sökande:

1. namn, personnummer och i förekommande fall samordningsnummer,

2. om han eller hon inte uppfyller villkoren för arbetslöshetsersättning,

3. vilken dag ersättningsperioden börjar,

4. om han eller hon uppgett sig ha haft semester eller varit förhindrad att arbeta en viss dag,

5. om den sökande uppgett sig ha varit sjuk eller föräldraledig en viss dag samt omfattningen av sjukfrånvaron eller ledigheten,

6. om han eller hon för en viss dag lämnat in en ansökan om ersättning,

7. senaste kalendervecka för vilken ersättning betalats ut,

8. hans eller hennes uppgivna normalarbetstid,

9. uppgivet arbetsutbud samt från och med vilken dag det utbudet gäller,

10. beräknad dagpenning som lämnas eller skulle ha lämnats samt om dagpenningen beräknats som inkomstrelaterad ersättning eller inte,

11. tidsperiod, antal dagar och med vilket eller vilka belopp som arbetslöshetsersättning lämnats,

12. antalet möjliga ersättningsdagar som återstår innan ett program börjar,

13. med vilket belopp han eller hon fått arbetslöshetsersättning när Försäkringskassan fattat beslut om sjukersättning, aktivitetsersättning eller arbetsskadeersättning retroaktivt,

14. om han eller hon fått sin arbetslöshetsersättning minskad med tjänstepension, och

15. om han eller hon uppfyller ett arbetsvillkor eller inte, och i så fall från och med vilket datum. Förordning ([2015:8](https://selex.se/eli/sfs/2015/8)).

### 24 a §

En sökandes arbetslöshetskassa ska till Pensionsmyndigheten lämna följande uppgifter om den sökande:

1. namn, personnummer och i förekommande fall samordningsnummer, och

2. tidsperiod, antal dagar och med vilket eller vilka belopp som arbetslöshetsersättning lämnats. Förordning ([2009:1185](https://selex.se/eli/sfs/2009/1185)).

### 25 §

En sökandes arbetslöshetskassa skall till Centrala studiestödsnämnden lämna följande uppgifter om den sökande:

1. namn, personnummer och i förekommande fall samordningsnummer,

2. beräknad dagpenning som lämnas eller skulle ha lämnats,

3. hans eller hennes normalarbetstid,

4. antal möjliga ersättningsdagar som återstår innan studietiden börjar, och

5. om han eller hon inte har rätt till ersättning. Förordning ([2006:1552](https://selex.se/eli/sfs/2006/1552)).

### 25 a §

Under förutsättning att det har betydelse för handläggningen av ett ärende om arbetslöshetsersättning ska en arbetslöshetskassa lämna följande uppgifter om en enskild till en annan arbetslöshetskassa:

1. namn, personnummer och i förekommande fall samordningsnummer,

2. vilket datum han eller hon senast inträtt i arbetslöshetskassan och från vilket datum han eller hon har ett obrutet medlemskap i arbetslöshetskassan,

3. vilket datum han eller hon utträtt ur arbetslöshetskassan och orsaken till utträdet,

4. vilken period det senast fastställda arbetsvillkoret avser,

5. beviljad ersättning i form av grundersättning respektive inkomstrelaterad ersättning samt senast fastställd dagsförtjänst, dagpenning och normalarbetstid,

6. påbörjat karensvillkor, antalet fullgjorda karensdagar och uppgift om den första och den senaste karensveckan,

7. antalet förbrukade dagar i den senast påbörjade ersättningsperioden och senast ersatt vecka,

8. antalet förbrukade veckor enligt begränsningsregeln i [7 §](#7),

9. beslut om godkänd bisyssla enligt [39 §](#39) lagen ([1997:238](https://selex.se/eli/sfs/1997/238)) om arbetslöshetsförsäkring samt uppgift om bisysslan avser anställning eller näringsverksamhet,

10. beslut om rätt till ersättning på grund av företagares arbetslöshet enligt denna förordning eller enligt 35 eller [35 a §](#35a) lagen om arbetslöshetsförsäkring,

11. beslut om att ersättning får lämnas samtidigt med studier enligt 14, 15 eller [16 §](#16) denna förordning och uppgift om antalet dagar eller veckor som förbrukats samtidigt med studier i senast påbörjade ersättningsperiod,

12. beslut om varning och avstängning från rätt till ersättning enligt 43–[43 b §](#43b)§ lagen om arbetslöshetsförsäkring och beslut om frånkännande av rätt till ersättning enligt [46 §](#46) samma lag,

13. senast fattat beslut med anledning av pension eller pensionsbelopp per månad, och

14. beslut om deltagande i arbetsmarknadspolitiskt program och tidpunkt då deltagandet påbörjades. Förordning ([2017:4](https://selex.se/eli/sfs/2017/4)).

### 25 b §

Kronofogdemyndigheten har rätt att få del av följande uppgifter som en arbetslöshetskassa har om en sökande:

1. namn, personnummer och i förekommande fall samordningsnummer,

2. att en ansökan om utbetalning av arbetslöshetsersättning har lämnats in,

3. med vilket belopp arbetslöshetsersättning ska betalas ut,

4. datum för utbetalning av arbetslöshetsersättning,

5. beräknad dagpenning som lämnas samt skatteavdrag på denna, och

6. antal möjliga ersättningsdagar som återstår av ersättningsperioden.

Om det finns skäl för det, ska en arbetslöshetskassa på eget initiativ lämna uppgifter som avses i första stycket till Kronofogdemyndigheten. Förordning ([2008:937](https://selex.se/eli/sfs/2008/937)).

## Lämpligt arbete

### 26 §

Inspektionen för arbetslöshetsförsäkringen får meddela föreskrifter om lämpligt arbete enligt [44 §](#44) andra stycket lagen ([1997:238](https://selex.se/eli/sfs/1997/238)) om arbetslöshetsförsäkring. Förordning ([2013:680](https://selex.se/eli/sfs/2013/680)).

## Avgångsvederlag eller ekonomiskt skadestånd motsvarande lön

### 27 §

Inspektionen för arbetslöshetsförsäkringen får meddela närmare föreskrifter om beräkningen av tid med avgångsvederlag eller ekonomiskt skadestånd som motsvarar lön enligt [13 §](#13) andra stycket lagen ([1997:238](https://selex.se/eli/sfs/1997/238)) om arbetslöshetsförsäkring. Förordning ([2006:511](https://selex.se/eli/sfs/2006/511)).

## Övriga bestämmelser

### 28 §

Inspektionen för arbetslöshetsförsäkringen får inte förlänga perioden att med bibehållen ersättning söka arbete i något annat EU- eller EES-land, i Schweiz eller i Storbritannien och Nordirland så att perioden sammantaget överstiger tre månader. Förordning ([2021:985](https://selex.se/eli/sfs/2021/985)).

### 29 §

Inspektionen för arbetslöshetsförsäkringen får, om det finns särskilda skäl, meddela föreskrifter om att rätten till ersättning kan begränsas för sådana arbetstagare som huvudsakligen är sysselsatta i ett yrke inom vilket arbetslöshet årligen regelbundet förekommer. Förordning ([2003:1110](https://selex.se/eli/sfs/2003/1110)).

### 30 §

En ansökan om ersättning hos en arbetslöshetskassa ska göras på den blankett som Inspektionen för arbetslöshetsförsäkringen bestämmer eller på något annat sätt som inspektionen bestämmer. Ansökan får överföras elektroniskt.

På den blankett som Inspektionen för arbetslöshetsförsäkringen bestämmer ska arbetsgivaren på begäran utfärda ett intyg om den arbetssökandes arbetsförhållanden och de uppgifter i övrigt som behövs för att bedöma sökandens rätt till ersättning. Förordning ([2013:680](https://selex.se/eli/sfs/2013/680)).

### 30 a §

En arbetslöshetskassa som i enlighet med [68 d §](#68d) lagen ([1997:238](https://selex.se/eli/sfs/1997/238)) om arbetslöshetsförsäkring efterger ett krav på återbetalning eller ränta ska i beslutet ange vilka de särskilda skälen för eftergift är. Kassan ska också dokumentera den information som ligger till grund för beslutet. Förordning ([2010:391](https://selex.se/eli/sfs/2010/391)).

### 31 §

Inspektionen för arbetslöshetsförsäkringen får meddela föreskrifter för verkställigheten av lagen ([1997:238](https://selex.se/eli/sfs/1997/238)) om arbetslöshetsförsäkring och denna förordning. Förordning ([2003:1110](https://selex.se/eli/sfs/2003/1110)).