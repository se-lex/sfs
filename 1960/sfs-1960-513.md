---
beteckning: 1960:513
rubrik: Lag om beredskapstillstånd
departement: Försvarsdepartementet
utfardad_datum: 1960-06-03
publicerad_datum: 2008-10-08
forarbeten: "Prop. 1960:123; 1LU 1960:33; Rskr 1960:303"
pdf_url: https://svenskforfattningssamling.se/sites/default/files/sfs/1960-06/SFS1960-513.pdf
andringsforfattningar:
  - beteckning: "1960:514"
    anteckningar: ikrafttr.
  - beteckning: "1992:1403"
    anteckningar: upph.
---

# Lag (1960:513) om beredskapstillstånd

## 1 §

Befinner sig riket i krigsfara, må Konungen för stärkande av rikets försvarsberedskap förordna om beredskapstillstånd.

Beredskapstillstånd upphör, när Konungen förordnar därom.

## 2 §

Är riket i omedelbar krigsfara, må förordnande om beredskapstillstånd eller om skärpning av redan bestående beredskapstillstånd tillkännagivas genom beredskapslarm. Härom beslutar Konungen. I övrigt tillkännagives beredskapstillstånd på sätt Konungen bestämmer.

## 3 §

Inledas stridshandlingar mot svenskt territorium och kunna förbindelserna med riksstyrelsen icke upprätthållas, må under förutsättningar i övrigt, som Konungen bestämmer, civilbefälhavare eller länsstyrelse förordna om beredskapstillstånd eller om skärpning av redan bestående beredskapstillstånd. Sådant förordnande tillkännagives genom beredskapslarm.

## 4 §

Om åtgärder, som skola vidtagas under beredskapstillstånd, och om de föreskrifter i övrigt, som erfordras för tillämpning av denna lag, förordnar Konungen.