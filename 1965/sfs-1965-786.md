---
beteckning: 1965:786
rubrik: Förordning med instruktion för statens bakteriologiska laboratorium
departement: Socialdepartementet
utfardad_datum: 1965-12-03
publicerad_datum: 2008-10-08
pdf_url: https://svenskforfattningssamling.se/sites/default/files/sfs/1965-12/SFS1965-786.pdf
andringsforfattningar:
  - beteckning: "1970:159"
    anteckningar: "ändr. 9, 20-22, 24 §§"
  - beteckning: "1970:32"
    anteckningar: "ändr. 3, 4, 8, 12, 22 §§"
  - beteckning: "1974:627"
    anteckningar: "upph. 24 §; nuvarande 25-27 §§ betecknas 24-26 §§; ändr. 3, 9, 11, 20-22 §§"
  - beteckning: "1975:623"
    anteckningar: "ändr. 8, 15, 20, 21, 24 §§"
  - beteckning: "1979:322"
    rubrik: "Förordning (1979:322) om ändring i instruktionen (1965:786) för statens bakteriologiska laboratorium"
    anteckningar: "ändr. författningsrubr., 11, 20 §§"
  - beteckning: "1988:1241"
    anteckningar: upph.
---

# Förordning (1965:786) med instruktion för statens bakteriologiska laboratorium

## Inledande bestämmelse

### 1 §

Allmänna verksstadgan den 3 december 1965 (nr 600) skall, med undantag av [3 §](#3) 1 och [16 §](#16), tillämpas på statens bakteriologiska laboratorium.

## Uppgifter

### 2 §

Laboratoriet har till uppgift att inom humanmedicinens mikrobiologiska och epidemiologiska områden utföra praktiskt-vetenskapliga undersökningar, framställa och tillhandahålla sera, ympämnen och andra bakteriologiska preparat, följa det epidemiska läget och vidtaga eller föreslå erforderliga åtgärder, bedriva vetenskaplig forskning samt undervisning och utbildning.

### 3 §

Det åligger laboratoriet särskilt att

på uppdrag av läkare eller hälsovårdsmyndighet utföra diagnostiska undersökningar av prov dels från personer, som misstänkas lida av epidemisk eller annan infektionssjukdom eller som kunna antagas vara behäftade med smitta av sådan sjukdom eller misstänkas lida av reumatiska, allergiska och andra sjukdomstillstånd, föranledda av immunologiska rubbningar utan känd infektiös orsak, eller vissa ämnesomsättningsrubbningar, dels, om undersökningen ej lämpligen bör utföras på annat laboratorium, från vatten, livsmedel eller annat material, som misstänkes innehålla smittämne,

fortlöpande pröva metoderna för diagnostiska undersökningar och för framställning av bakteriologiska preparat, så att de motsvara vetenskapens och den tekniska utvecklingens krav,

genom vetenskaplig forskning samt praktiska laboratorie- och fältundersökningar söka vinna insikt om hur epidemiska sjukdomar bäst bekämpas,

hålla beredskap mot epidemiska sjukdomar, fortlöpande underrätta socialstyrelsen om det epidemiska läget och omedelbart meddela styrelsen om åtgärd från dess sida finnes nödvändig,

biträda socialstyrelsen och myndigheterna inom krigsmakten i frågor av betydelse för den civila och militära beredskapen,

varje år före den 1 november till chefen för socialdepartementet avge berättelse om sin verksamhet under det senaste budgetåret. Kungörelse ([1974:627](https://selex.se/eli/sfs/1974/627)).

### 4 §

Laboratoriet skall ge företräde åt undersökningar och preparatberedningar, som begäras av socialstyrelsen, och om möjligt även åt undersökningar, som begäras av annan statlig myndighet.

Undersökning eller preparatberedning på socialstyrelsens uppdrag skall planeras och genomföras i samråd med styrelsen.

Planläggningen av mera omfattande epidemiologiska fältundersökningar samt av arbetet med att följa det epidemiska läget skall utföras efter samråd med socialstyrelsen.

Vid utbruten eller befarad epidemi skall laboratoriet fullgöra vad socialstyrelsen begär, även om andra uppgifter åsidosättas. Kungörelse ([1970:32](https://selex.se/eli/sfs/1970/32)).

### 5 §

Laboratoriets forskning skall noga avgränsas från eller, om det är lämpligt, samordnas med andra institutioners. Även i övrigt bör laboratoriet samarbeta med andra institutioner som ha likartade arbetsuppgifter.

### 6 §

Om medel finnas tillgängliga och övriga arbetsuppgifter icke hindras, bör efter laboratoriets prövning även andra forskare än sådana som äro anställda vid laboratoriet beredas tillfälle till forskning vid laboratoriet inom dess verksamhetsområde.

### 7 §

För utförda undersökningar och tillhandahållna preparat utgår ersättning, om ej annat föreskrives.

Grunder för ersättning fastställas av laboratoriet efter samråd med riksrevisionsverket och överses varje år i samma ordning.

## Organisation

### 8 §

Laboratoriet ledes av en styrelse. Ledamöter av denna äro laboratoriets föreståndare, tillika professor, och föreståndaren för statens veterinärmedicinska anstalt samt högst sju andra ledamöter, som regeringen utser särskilt.

Av de särskilt utsedda ledamöterna utses en efter förslag av universitetskanslersämbetet, en efter förslag av socialstyrelsen och en efter förslag av Sveriges industriförbund.

Regeringen förordnar en av de särskilt utsedda ledamöterna att vara styrelsens ordförande. Styrelsen utser inom sig vice ordförande.

För de särskilt utsedda ledamöterna utses suppleanter i samma ordning som ledamöterna. Förordning ([1975:623](https://selex.se/eli/sfs/1975/623)).

### 9 §

Föreståndaren är chef för laboratoriet.

Inom laboratoriet finnas åtta avdelningar, bakteriologiska avdelningen, virologiska avdelningen, immunologiska avdelningen, produktionsavdelningen, epidemiologiska avdelningen, kemiska avdelningen, tekniska avdelningen och ekonomiavdelningen.

Var och en av bakteriologiska, virologiska, immunologiska och kemiska avdelningarna samt produktionsavdelningen förestås av en tjänsteman i professors ställning, epidemiologiska avdelningen av en statsepidemiolog i professors ställning, tekniska avdelningen av en avdelningsföreståndare och ekonomiavdelningen av en ekonomidirektör. Kungörelse ([1974:627](https://selex.se/eli/sfs/1974/627)).

### 10 §

Hos laboratoriet äro i övrigt anställda tjänstemän enligt personalförteckning samt annan personal i mån av behov och tillgång på medel.

I mån av behov och tillgång på medel äger laboratoriet anlita experter och sakkunniga.

## Ärendenas handläggning

### 11 §

Av styrelsen avgörs

1) viktigare författningsfrågor,

2) viktigare frågor om organisation, arbetsordning eller tjänsteföreskrifter,

3) frågor om förslag till anslagsframställning hos riksdagen och andra frågor av större ekonomisk betydelse,

4) frågor om tillsättning av tjänst i lägst lönegrad F 17 eller SK 42 eller antagande av annan personal med motsvarande löneställning,

5) frågor om läkarundersökning, disciplinär bestraffning, åtalsanmälan, flyttningsskyldighet eller avstängning från tjänstgöring,

6) frågor om skiljande från tjänst eller uppdrag,

7) frågor om semester eller annan ledighet för laboratoriets föreståndare,

8) fråga om annan ledighet än semester för chef för avdelning eller motsvarande under mer än 45 dagar varje år,

9) fråga om tillstånd, som avses i [24 §](#24),

10) fråga om ersättningsgrunder enligt [7 §](#7),

11) fråga om sådant medgivande som avses i [6 §](#6),

12) andra frågor som föreståndaren hänskjuter till styrelsen. Förordning ([1979:322](https://selex.se/eli/sfs/1979/322)).

### 12 §

Styrelsen är beslutför när minst fem av ledamöterna, bland dem ordföranden eller vice ordföranden och föreståndaren, äro närvarande. När ärende av större vikt handlägges, böra om möjligt samtliga ledamöter närvara.

Som styrelsens beslut gäller den mening varom de flesta förena sig eller, vid lika röstetal, den mening som ordföranden biträder. Om omröstning i fråga som avses i [11 §](#11) 5 gälla särskilda bestämmelser.

Är styrelseärende så brådskande att styrelsen icke hinner sammanträda för behandling av ärendet, avgöres detta genom meddelanden mellan minst hälften av ledamöterna, bland dem ordföranden eller vice ordföranden och föreståndaren. Kan ärendet icke lämpligen avgöras på detta sätt, må föreståndaren besluta ensam i närvaro av den föredragande till vars uppgifter ärendet hör. Beslut, som fattas enligt detta stycke, skall anmälas vid nästa sammanträde med styrelsen. Kungörelse ([1970:32](https://selex.se/eli/sfs/1970/32)).

### 13 §

Ärende, som icke skall avgöras av styrelsen, avgöres av föreståndaren.

### 14 §

I arbetsordning eller genom särskilt beslut må överlämnas åt annan tjänsteman än föreståndaren att avgöra ärende eller grupp av ärenden som icke är av sådan beskaffenhet att prövningen bör ankomma på föreståndaren.

### 15 §

I föreståndarens frånvaro må ej fattas beslut av större vikt, som kan anstå utan olägenhet, eller utan hans medgivande vidtagas åtgärd, som rubbar eller ändrar av laboratoriet meddelade föreskrifter eller tillämpade grunder.

Bestämmelserna i första stycket gälla även vid ledighet på föreståndartjänsten, till dess regeringen bestämmer annat. Förordning ([1975:623](https://selex.se/eli/sfs/1975/623))

### 16 §

Ärende avgöres efter föredragning, som ankommer på föreståndaren för den avdelning dit ärendet hör eller på  särskilt förordnad föredragande. I arbetsordning eller genom särskilt beslut må medges att ärende som handlägges enligt [14 §](#14) avgöres utan föredragning.

Laboratoriets föreståndare må själv övertaga beredning och föredragning av ärende.

Föreståndare för avdelning äger närvara när ärende som hör till hans avdelning föredrages av annan.

### 17 §

Om någon som närvarit vid den slutliga handläggningen av ärende eller föredraganden har skiljaktig mening skall denna antecknas.

### 18 §

Under tjänsteresa eller vid annat tillfälle, när ärende är så brådskande att föredragande ej kan tillkallas, må föreståndaren utan föredragning meddela beslut som icke kan uppskjutas utan olägenhet.

### 19 §

Laboratoriets föreståndare, föreståndare för avdelning eller, efter beslut av laboratoriets föreståndare, annan tjänsteman äger infordra förklaring, upplysning eller yttrande i ärende hos laboratoriet.

## Tjänstetillsättning

### 20 §

Föreståndaren förordnas av regeringen för högst sex år.

De styrelseledamöter som regeringen utser särskilt förordnas för högst tre år. Suppleanter förordnas för samma tid.

Tjänst i lägst lönegrad F 25 samt tjänst som laborator och professor tillsätts av regeringen efter förslag av laboratoriet.

Övriga tjänster tillsätts och annan personal antas av laboratoriet. Förordning ([1979:322](https://selex.se/eli/sfs/1979/322)).

### 21 §

Behörig till tjänst som föreståndare för bakteriologiska, virologiska eller immunologiska avdelningen är den som är legitimerad läkare och äger, dels styrkt vetenskaplig skicklighet och beprövad erfarenhet i ämne, som tillhör tjänstens verksamhetsområde, dels skicklighet att handleda forskare och meddela undervisning i sådant ämne, dels styrkt arbetsledande och administrativ förmåga. Laboratoriet får ge sökande tillfälle att avlägga lärarprov.

Behörig till tjänst som föreståndare för kemiska avdelningen är den som äger styrkt vetenskaplig skicklighet och beprövad erfarenhet i ämne, som tillhör tjänstens verksamhetsområde, samt skicklighet att handleda forskare och meddela undervisning i sådant ämne. Bestämmelserna i första stycket om lärarprov samt arbetsledande och administrativ förmåga gälla även för tjänst som föreståndare för kemiska avdelningen.

Behörig till tjänst som föreståndare för produktionsavdelningen är den som äger styrkt vetenskaplig skicklighet och beprövad erfarenhet i mikrobiologi samt styrkt arbetsledande och administrativ förmåga.

Behörig till tjänst som statsepidemiolog är den som är legitimerad läkare och äger, dels styrkt vetenskaplig skicklighet och beprövad erfarenhet i ämne, som tillhör den epidemiologiska avdelningens verksamhetsområde, dels skicklighet att handleda forskare och meddela undervisning i sådant ämne, dels praktisk erfarenhet av fältepidemiologiskt arbete. Bestämmelserna i första stycket om lärarprov samt arbetsledande och administrativ förmåga gälla även för tjänst som statsepidemiolog.

För behörighet till tjänst som laborator fordras att ha dels sådan vetenskaplig och pedagogisk skicklighet och sådan förmåga i övrigt som krävs för att tjänsten skall kunna skötas väl, dels beprövad erfarenhet i ämne, som tillhör tjänstens verksamhetsområde. Laborator vid parasitologiska sektionen skall därjämte vara legitimerad läkare. Bestämmelserna i första stycket om lärarprov samt arbetsledande och administrativ förmåga gälla även för tjänst som laborator.

Som befordringsgrund vid tillsättning av tjänst som laborator gäller graden av sådan vetenskaplig och pedagogisk skicklighet som är av betydelse med hänsyn till tjänstens verksamhetsområde och beskaffenhet i övrigt.

Särskild vikt skall fästas dels vid vetenskaplig skicklighet som har visats genom egen forskning samt genom planering och ledning av forskning, dels även vid pedagogisk skicklighet som har visats genom handledning av forskare, vetenskaplig undervisning eller utarbetande av läromedel för sådan undervisning. Förordning ([1975:623](https://selex.se/eli/sfs/1975/623)).

### 22 §

Innan laboratoriet avger förslag om tillsättning av tjänst som föreståndare för bakteriologiska, virologiska, immunologiska eller kemiska avdelningen eller för produktionsavdelningen eller av tjänst som statsepidemiolog eller laborator, skola yttranden inhämtas av minst tre sakkunniga om de sökandes vetenskapliga kompetens och skicklighet.

De sakkunniga utses av laboratoriet efter samråd, i fråga om sökande med huvudsakligen medicinisk utbildning med medicinska fakulteten vid karolinska institutet eller, i förekommande fall, veterinärhögskolans lärarkollegium, i fråga om sökande med huvudsakligen teknisk utbildning med tekniska fakulteten vid tekniska högskolan i Stockholm, i fråga om sökande med huvudsakligen farmacevtisk utbildning med farmacevtiska fakulteten vid universitetet i Uppsala samt i fråga om sökande med huvudsakligen kemisk eller annan naturvetenskaplig utbildning med Stockholms universitets matematisk-naturvetenskapliga fakultet. De sakkunniga skola avge skriftliga yttranden inom tre månader efter det de fått del av ansökningshandlingarna. Laboratoriet uppför därefter - i fråga om tjänsten som statsepidemiolog efter samråd med socialstyrelsen - på förslag högst tre sökande, som funnits behöriga till tjänsten, i den ordning de anses böra komma i fråga. Kungörelse ([1974:627](https://selex.se/eli/sfs/1974/627)).

## Övriga bestämmelser

### 23 §

Föreståndare för avdelning skall meddela undervisning enligt särskilda bestämmelser.

### 24 §

Tjänsteman vid laboratoriet må icke utan tillstånd i varje särskilt fall för egen eller annans räkning driva eller ha del i eller vara anställd hos företag, vars verksamhet faller inom laboratoriets arbetsområde, och ej heller åtaga sig uppdrag av kommun eller enskild i ärende som handlägges eller kan komma att handläggas vid laboratoriet. Tillstånd meddelas av regeringen i fråga om tjänst som tillsättes av regeringen och av laboratoriet i fråga om annan tjänst. Är fråga om uppdrag av kortvarig natur, äger laboratoriet meddela tillstånd även om tjänsten tillsättes av regeringen.

Tjänsteman vid laboratoriet må icke utan dess tillstånd utöva enskild läkar- eller veterinärpraktik, som faller inom laboratoriets arbetsområde. Förordning ([1975:623](https://selex.se/eli/sfs/1975/623)).

### 25 §

Bestämmelserna i [18 §](#18) första stycket statstjänstemannalagen den 3 juni 1965 (nr 274) skola gälla den som innehar eller uppehåller tjänst som laboratoriets föreståndare eller föreståndare för avdelning. Kungörelse ([1974:627](https://selex.se/eli/sfs/1974/627)).

### 26 §

Bestämmelserna i [32 §](#32) statstjänstemannastadgan den 3 december 1965 (nr 601) om chef för central förvaltningsmyndighet äga tillämpning på laboratoriets föreståndare. Kungörelse ([1974:627](https://selex.se/eli/sfs/1974/627)).