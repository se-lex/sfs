---
beteckning: 1965:136
rubrik: Lag om elevhem för vissa rörelsehindrade barn m.fl.
departement: Socialdepartementet
utfardad_datum: 1965-05-26
publicerad_datum: 2008-10-08
forarbeten: "Prop. 1965:76; 2LU 1965:52; Rskr 1965:317"
pdf_url: https://svenskforfattningssamling.se/sites/default/files/sfs/1965-05/SFS1965-136.pdf
andringsforfattningar:
  - beteckning: "1993:388"
    anteckningar: upph.
---

# Lag (1965:136) om elevhem för vissa rörelsehindrade barn m.fl.

## 1 §

Landstingskommun skall sörja för att rörelsehindrade eller eljest fysiskt handikappade barn, som till följd av sitt handikapp eller av andra särskilda skäl äro i behov av inackordering för att kunna deltaga i undervisning i grundskola, erhålla inackordering i särskilt elevhem.

Landstingskommun skall även sörja för att rörelsehindrade eller eljest fysiskt handikappade barn före skolåldern erhålla inackordering i elevhem, om så erfordras för att bereda barnen den vård och förskoleundervisning som påkallas av handikappet.

Bestämmelserna i denna lag avse icke handikappade barn, för vilkas vård eller undervisning särskilda bestämmelser gälla.

## 2 §

Barn, som äro inackorderade i elevhem, skola erhålla den vård som påkallas av handikappet. Om det erfordras skall förskola finnas vid elevhem.

## 3 §

Konungen fastställer efter förslag av landstingskommunerna plan över de elevhem som skola finnas i riket. Vid fastställande av planen må beaktas att behovet av elevhem i viss omfattning kan vara tillgodosett i annan ordning.

I planen upptaget elevhem inrättas och drives av den landstingskommun, för vilken hemmet är avsett, eller, om det är avsett för flera landstingskommuner, av dessa gemensamt.

## 4 §

Med landstingskommun jämställes vid tillämpningen av denna lag stad som ej tillhör sådan kommun.

## 5 §

För inackordering, vård eller förskoleundervisning enligt denna lag må ej uttagas avgift av enskild.

## 6 §

Elevhem står under tillsyn av medicinalstyrelsen. Skolöverstyrelsen har tillsyn över förskoleundervisning som bedrives vid elevhem.

## 7 §

Närmare föreskrifter för tillämpningen av denna lag meddelas av Konungen eller, efter Konungens bemyndigande, av medicinalstyrelsen.