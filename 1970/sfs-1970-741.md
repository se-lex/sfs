---
beteckning: 1970:741
rubrik: Lag om statlig lönegaranti vid konkurs
departement: Arbetsmarknadsdepartementet
utfardad_datum: 1970-12-11
publicerad_datum: 2008-10-08
forarbeten: "Prop. 1970:201, 1LU 79, rskr 450"
pdf_url: https://svenskforfattningssamling.se/sites/default/files/sfs/1970-12/SFS1970-741.pdf
andringsforfattningar:
  - beteckning: "1987:1134"
    rubrik: "Lag (1987:1134) om ändring i lagen (1970:741) om statlig lönegaranti vid konkurs"
    ikraft_datum: 1988-01-01
    anteckningar: ändr. 2-8 §§
  - beteckning: "1988:392"
    rubrik: "Lag (1988:392) om ändring i lagen (1970:741) om statlig lönegaranti vid konkurs"
    ikraft_datum: 1988-07-01
    anteckningar: ändr. 6 §
  - beteckning: "1989:355"
    rubrik: "Lag (1989:355) om ändring i lagen (1970:741) om statlig lönegaranti vid konkurs"
    ikraft_datum: 1989-07-01
    anteckningar: ändr. 9 §
  - beteckning: "1992:497"
    anteckningar: upph.
  - beteckning: "1981:826"
    rubrik: "Lag (1981:826) om ändring i lagen (1970:741) om statlig lönegaranti vid kon- kurs"
    anteckningar: ändr. 9 §
  - beteckning: "1979:344"
    rubrik: "Lag (1979:344) om ändring i lagen (1970:741) om statlig lönegaranti vid konkurs"
    anteckningar: "ändr. 2, 6-8, 11 §§"
  - beteckning: "1975:1261"
    anteckningar: "ändr. 3, 5-9, 11, 12 §§"
  - beteckning: "1975:1250"
    anteckningar: ändr. 2 §
  - beteckning: "1971:1046"
    anteckningar: ändr. 2 §
  - beteckning: "1971:201"
    anteckningar: ändr. 2 §
---

# Lag (1970:741) om statlig lönegaranti vid konkurs

### 1 §

För betalning av arbetstagares fordran hos arbetsgivare som försatts i konkurs svarar staten enligt denna lag.

Vad som sägs om arbetstagare gäller även sådan anhörig till arbetstagare som med anledning av arbetstagarens anställning har pensionsfordran hos konkursgäldenären.

### 2 §

Betalning enligt garantin utgår för sådan fordran på lön eller annan ersättning som har förmånsrätt enligt [12 §](#12) förmånsrättslagen ([1970:979](https://selex.se/eli/sfs/1970/979)) och för fordran på pension som har förmånsrätt enligt 12 eller [13 §](#13) samma lag.

Har någon på grund av en fordran som omfattas av garantin ansökt att gäldenären skall försättas i konkurs, utgår betalning även för kostnaden för det och, om konkursen avskrivits enligt [10 kap. 1 § konkurslagen](https://selex.se/eli/sfs/1987/672#kap10.1) ([1987:672](https://selex.se/eli/sfs/1987/672)), för kostnad som han har ålagts att utge enligt 14 kap. [3 §](#kap14.3) samma lag.

Beträffande fordran med förmånsrätt enligt [12 §](#12) förmånsrättslagen gäller garantin för varje arbetstagare högst ett belopp som motsvarar tolv gånger det vid tiden för konkursbeslutet gällande basbeloppet enligt 1 kap. [6 §](#kap1.6) lagen ([1962:381](https://selex.se/eli/sfs/1962/381)) om allmän försäkring. Betalning utgår därvid för fordran som avser ersättning för särskilda kostnader framför annan fordran. Lag ([1987:1134](https://selex.se/eli/sfs/1987/1134))

### 3 §

Betalning enligt garantin utgår endast för en fordran som blir känd för den kronofogdemyndighet som avses i [6 §](#6) inom ett år från det att konkursen avslutades eller beslut om att avskriva konkursen vann laga kraft. Om bevakningsförfarande har anordnats, utgår dock betalning endast för en fordran som har bevakats. Om arbetsgivaren tidigare har varit försatt i konkurs, utgår inte betalning för en fordran som gjorts eller kunnat göras gällande i den konkursen. Lag ([1987:1134](https://selex.se/eli/sfs/1987/1134))

### 4 §

Från garantibelopp som avses i [2 §](#2) skall räknas av vad som enligt [11 kap. 14 § konkurslagen](https://selex.se/eli/sfs/1987/672#kap11.14) ([1987:672](https://selex.se/eli/sfs/1987/672)) har betalats i förskott till arbetstagaren för en fordran som omfattas av garantin. Lag ([1987:1134](https://selex.se/eli/sfs/1987/1134))

### 5 §

Garantibelopp betalas av myndighet som regeringen bestämmer. Härvid verkställes skatteavdrag samt avdrag med belopp som skall innehållas på grund av beslut om införsel eller utmätning i lön.

Garantibelopp får ej betalas förrän beslutet om konkurs vunnit laga kraft och ej heller förrän arbetstagarens fordran har förfallit till betalning. Garantibelopp som avser fordran på lön för uppsägningstid får betalas efter hand under uppsägningstiden. Åberopas motfordran hos arbetstagaren, får garantibelopp, som motsvarar sådan del av motfordringen med vilken kvittning kan ske enligt lagen ([1970:215](https://selex.se/eli/sfs/1970/215)) om arbetsgivares kvittningsrätt, betalas först om det utrönes att motfordringen icke föreligger.

Betalning enligt garantin av en fordran som bedöms som klar eller betalningsgrundande och som är förfallen till betalning får dock ske trots att konkursbeslutet inte har vunnit laga kraft.

Om ett bevakningsförfarande har anordnats, får betalning enligt garantin inte ske på grund av en underrättelse enligt [8 §](#8) fjärde stycket. Om en sådan betalning redan har skett, skall denna räknas av från det lönegarantibelopp som arbetstagaren senare visar sig har rätt till. Lag ([1987:1134](https://selex.se/eli/sfs/1987/1134))

### 6 §

Förvaltaren skall snarast underrätta kronofogdemyndigheten i det län där gäldenären är bosatt om sådana fordringar som garantin kan antas omfatta. Myndigheten har behörighet som borgenär, även om staten inte har någon fordran mot gäldenären.

Rätten skall underrätta kronofogdemyndigheten om tid för edgångssammanträdet.

Avser förvaltaren att till arbetstagaren enligt [11 kap. 14 § konkurslagen](https://selex.se/eli/sfs/1987/672#kap11.14) ([1987:672](https://selex.se/eli/sfs/1987/672)) i förskott betala ut belopp som kan omfattas av garantin, skall förvaltaren dessförinnan underrätta kronofogdemyndigheten och den myndighet som avses i [5 §](#5) om det. Lag ([1988:392](https://selex.se/eli/sfs/1988/392)).

### 7 §

Om ett bevakningsförfarande har anordnats, gäller följande. Förvaltaren skall snarast underrätta den myndighet som avses i [5 §](#5) om fordran på lön för uppsägningstid, i den mån fordringen enligt förvaltarens bedömning är klar. Under samma förutsättning bör underrättelse lämnas även om andra fordringar som omfattas av garantin. I övrigt skall underrättelse lämnas utan dröjsmål när fordran, som omfattas av garantin, efter bevakning har blivit utdelningsgill.

Underrättelse som avses i första stycket behöver inte lämnas i den mån fordringen redan har betalats av garantin. Underrättelse behöver inte heller lämnas i den mån medel betalas ut i förskott till arbetstagaren enligt [11 kap. 14 § konkurslagen](https://selex.se/eli/sfs/1987/672#kap11.14) ([1987:672](https://selex.se/eli/sfs/1987/672)), beträffande fordran på lön för uppsägningstid senast på fordringens förfallodag och beträffande annan fordran utan dröjsmål sedan fordringen blivit utdelningsgill.

Förvaltaren skall för arbetstagarens räkning bevaka fordran som enligt förvaltarens bedömning är klar. Om en underrättelse har skett enligt första stycket, får bevakningen ske genom att förvaltaren tillställer rätten två kopior av underrättelsen och anger att den avser bevakning. Förvaltaren skall i ett sådant fall genast underrätta arbetstagaren om bevakningen. Lag ([1987:1134](https://selex.se/eli/sfs/1987/1134))

### 8 §

Den kronofogdemyndighet som får en underrättelse enligt [6 §](#6) första stycket skall skyndsamt pröva i vad mån betalning enligt garantin skall utgå för en fordran i konkursen. Detta gäller även när en fordran i konkursen på annat sätt blir känd för myndigheten.

Arbetsgivare är skyldig att vid kronofogdemyndighetens prövning enligt första stycket på anfordran lämna uppgift om arbetstagares anställnings- och avlöningsförhållanden eller pensionsförhållanden. Undandrager sig arbetsgivaren att fullgöra detta, kan han efter omständigheterna hämtas eller häktas.

Beslut om hämtning eller häktning meddelas av den tingsrätt som handlägger konkursärendet efter framställning från kronofogdemyndigheten. I övrigt gäller beträffande sådana åtgärder [6 kap. 9 § tredje och fjärde styckena, 10 § andra stycket och 11 § konkurslagen](https://selex.se/eli/sfs/1987/672#kap6.9) ([1987:672](https://selex.se/eli/sfs/1987/672)) i tillämpliga delar. Om arbetsgivaren är en juridisk person, tillämpas även [6 kap. 13 § konkurslagen](https://selex.se/eli/sfs/1987/672#kap6.13).

Kronofogdemyndigheten skall utan dröjsmål underrätta den i [5 §](#5) avsedda myndigheten angående en fordran som vid prövning enligt första stycket funnits vara betalningsgrundande. Sådan underrättelse skall dock inte ske i den mån underrättelse enligt [6 §](#6) tredje stycket om förskottsbetalning har lämnats. Om det förekommer anledning till det får kronofogdemyndigheten återkalla sitt beslut, om det sker innan utbetalning enligt garantin har ägt rum. Lag ([1987:1134](https://selex.se/eli/sfs/1987/1134))

### 9 §

Finner kronofogdemyndigheten att arbetstagarens fordran inte omfattas av garantin, får arbetstagaren eller den till vilken fordran övergått enligt [11 §](#11) överklaga beslutet genom besvär. I fråga om sådan besvärstalan skall bestämmelserna i utsökningsbalken om besvär över utmätning i allmänhet tillämpas. Hovrättens beslut får inte överklagas. Hovrätten får dock tillåta att beslutet överklagas, om det finns särskilda skäl för en prövning om tillstånd skall ges enligt [54 kap. 10 § första stycket 1 rättegångsbalken](https://selex.se/eli/sfs/1942/740#kap54.10). Lag ([1989:355](https://selex.se/eli/sfs/1989/355)).

### 10 §

I fråga om utbetalat garantibelopp inträder staten i arbetstagarens rätt mot konkursgäldenären. Utdelning i konkursen för arbetstagarens fordringar som avses i [2 §](#2) tillfaller staten intill detta belopp.

### 11 §

Överlåtes fordran, har förvärvaren rätt till garantibelopp enligt denna lag endast om förvärvet avsett av arbetsgivaren innehållet, ej utbetalt mätningsarvode eller därmed jämförlig avgift eller facklig medlemsavgift eller förvärvet skett sedan konkursbeslutet meddelats och förvärvaren är arbetstagarorganisation i vilken överlåtaren är medlem eller fond i vars förvaltning organisationen deltar.

Rätt till garantibelopp enligt lagen tillkommer underhållsberättigad för underhållsbidrag som har innehållits genom införsel. Sådan rätt tillkommer dock ej allmän försäkringskassa som har utgivit bidragsförskott för underhållsbidrag. Lag ([1979:344](https://selex.se/eli/sfs/1979/344)).

### 12 §

Har någon genom oriktiga uppgifter eller på annat sätt förorsakat att betalning enligt denna lag utgått obehörigen eller med för högt belopp, eller har någon i annat fall obehörigen eller med för högt belopp uppburit ersättning och har han skäligen bort inse detta, skall återbetalning ske av vad som betalats för mycket.

Har betalning enligt garantin skett med tillämpning av [5 §](#5) tredje stycket och upphäves därefter konkursbeslutet genom beslut som vinner laga kraft, skall den som erhållit betalningen återbetala uppburet belopp.

Föreligger särskilda skäl, får återbetalningsskyldighet enligt första eller andra stycket efterges helt eller delvis. Lag ([1975:1261](https://selex.se/eli/sfs/1975/1261)).

## Övergångsbestämmelser

[1970:741](https://selex.se/eli/sfs/1970/741)

Denna lag träder i kraft den 1 januari 1971 men tillämpas ej beträffande fordran som gjorts eller kunnat göras gällande i konkurs, i vilken beslut om egendomsavträde meddelats före nämnda dag.

[1979:344](https://selex.se/eli/sfs/1979/344)

Denna lag träder i kraft den 1 januari 1980. Äldre bestämmelser i 2 och 6-[8 §](#8)§ gäller fortfarande i fråga om konkurs, i vilken konkursbeslutet meddelats före nämnda dag.

[1981:826](https://selex.se/eli/sfs/1981/826)

Denna lag träder i kraft den 1 januari 1982.

I fråga om talan mot beslut som har meddelats av kronofogdemyndigheten före ikraftträdandet tillämpas [9 §](#9) i dess äldre lydelse.

[1987:1134](https://selex.se/eli/sfs/1987/1134)

Denna lag träder i kraft 1 januari 1988. Äldre bestämmelser gäller fortfarande i fråga om en konkurs, i vilken konkursbeslutet har meddelats före ikraftträdandet. Vad som i dessa bestämmelser sägs om konkursdomaren skall dock i stället avse tingsrätten.

[1989:355](https://selex.se/eli/sfs/1989/355)

Denna lag träder i kraft den 1 juli 1989. Äldre bestämmelser tillämpas dock i fråga om avgöranden av hovrätt som meddelats före ikraftträdandet.