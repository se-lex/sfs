---
beteckning: 1982:460
rubrik: Lag om ansvarighet för närradio
departement: Justitiedepartementet
utfardad_datum: 1982-06-10
publicerad_datum: 2008-10-10
forarbeten: "Prop. 1981/82:92, KU 1981/82:29, rskr 1981/82:363"
pdf_url: https://svenskforfattningssamling.se/sites/default/files/sfs/1982-06/SFS1982-460.pdf
andringsforfattningar:
  - beteckning: "1988:1318"
    rubrik: "Lag (1988:1318) om ändring i lagen (1982:460) om ansvarighet för närradio"
    ikraft_datum: 1989-01-01
    anteckningar: ändr. 2 §
  - beteckning: "1991:1559"
    anteckningar: upph.
---

# Lag (1982:460) om ansvarighet för närradio

## 1 §

Denna lag gäller yttrandefriheten i ljudradioprogram som sänds med stöd av närradiolagen ([1982:459](https://selex.se/eli/sfs/1982/459)).

Föreskrifterna i [2 §](#2), [5 §](#5) andra stycket, [7 §](#7) första, tredje och fjärde styckena samt 8--[9 a §](#9a)§ radioansvarighetslagen ([1966:756](https://selex.se/eli/sfs/1966/756)) är tillämpliga på radioprogram som anges i första stycket. Därvid skall vad som sägs om radioprogram, programföretag och radioansvarighetslagen i stället avse program som anges i första stycket, sammanslutningar som har tillstånd att sända närradio samt denna lag. I frågor som inte behandlas i de angivna föreskrifterna i radioansvarighetslagen eller i denna lag gäller vad som föreskrivs i andra författningar.

## 2 §

Varje sammanslutning, som avser att sända närradio, skall för programverksamheten utse en programutgivare med uppgift att förebygga yttrandefrihetsbrott. Ingenting får sändas mot programutgivarens vilja.

Programutgivaren skall ha hemvist i Sverige. Han får inte vara underårig eller i konkurstillstånd eller ha förvaltare enligt [11 kap. 7 § föräldrabalken](https://selex.se/eli/sfs/1949/381#kap11.7). Sammanslutningen skall anmäla vem som är programutgivare till den myndighet som prövar frågor om tillstånd att sända närradio.

Om den som är utsedd till programutgivare inte längre är behörig eller om hans uppdrag upphör, skall sammanslutningen omedelbart utse en ny programutgivare. Lag ([1988:1318](https://selex.se/eli/sfs/1988/1318)).

## 3 §

Sammanslutningen får utse en eller flera personer att vara ersättare för programutgivaren. Föreskrifterna i [2 §](#2) första och andra styckena gäller också i fråga om ersättare.

## 4 §

Varje sändning av ett radioprogram skall avslutas med uppgift om vilken sammanslutning som sänder programmet. Om en ersättare för programutgivaren tjänstgör i dennes ställe, skall uppgift samtidigt lämnas om vem som tjänstgör.

## 5 §

Den som är anmäld som programutgivare är ansvarig för yttrandefrihetsbrott i radioprogram som sänds av sammanslutningen. Den som är anmäld som ersättare är dock ansvarig för ett program för vilket han i sändningen av programmet anges vara programutgivare.

Om den som är anmäld som programutgivare eller ersättare inte är behörig eller om uppdraget som programutgivare eller ersättare har upphört, vilar det ansvar för yttrandefrihetsbrott som programutgivaren eller ersättaren skulle ha burit i stället på den som är ställföreträdare för sammanslutningen.

Ansvar för yttrandefrihetsbrott i radioprogram eller för medverkan till ett sådant brott får inte ådömas någon annan än den som är ansvarig enligt första eller andra stycket.

## 6 §

För skada på grund av yttrandefrihetsbrott i ett radioprogram svarar den som enligt [5 §](#5) är ansvarig för brottet.

Sammanslutningen är skyldig att ersätta skadan tillsammans med den som är ansvarig för brottet.

Skadeståndsskyldighet får inte åläggas någon annan än den som är ansvarig för skadan enligt första eller andra stycket.

## 7 §

Den som enligt [5 §](#5) är ansvarig för innehållet i ett radioprogram skall anses ha haft kännedom om innehållet och ha medgett att programmet sändes.

## 8 §

Sammanslutningen skall se till att varje program som sänds spelas in och att inspelningen bevaras minst sex månader från sändningen. Rätt att kostnadsfritt ta del av en sådan inspelning och få en utskrift av vad som har yttrats i programmet har

1. justitiekanslern,

2. en enskild som anser att ett yttrandefrihetsbrott mot honom har begåtts i programmet eller att han har lidit skada på grund av ett yttrandefrihetsbrott i programmet, om det inte är uppenbart att han inte berörs av programmet på ett sådant sätt att han kan vara målsägande.

## 9 §

Den som uppsåtligen eller av oaktsamhet underlåter att fullgöra någon av sina skyldigheter enligt [8 §](#8) döms till böter eller fängelse i högst ett år.

Justitiekanslern är åklagare i mål om ansvar för brott som avses i första stycket.