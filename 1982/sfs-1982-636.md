---
beteckning: 1982:636
rubrik: Lag om anordnande av visst automatspel
departement: Finansdepartementet
utfardad_datum: 1982-06-17
publicerad_datum: 2022-12-07
forarbeten: "Prop. 1981/82:203, NU 1981/82:54, rskr 1981/82:434"
pdf_url: https://svenskforfattningssamling.se/sites/default/files/sfs/1982-06/SFS1982-636.pdf
andringsforfattningar:
  - beteckning: "1986:1014"
    rubrik: "Lag (1986:1014) om ändring i lagen (1982:636) om anordnande av visst automatspel"
    ikraft_datum: 1987-01-01
    anteckningar: ny 9 a §
  - beteckning: "1990:104"
    rubrik: "Lag (1990:104) om ändring i lagen (1982:636) om anordnande av visst automatspel"
    ikraft_datum: 1990-05-01
    anteckningar: "ändr. 1-9 a, 11 §§"
  - beteckning: "1995:1710"
    rubrik: "Lag (1995:1710) om ändring i lagen (1982:636) om anordnande av visst automatspel"
    ikraft_datum: 1996-05-01
    anteckningar: ändr. 11 §
  - beteckning: "2004:1063"
    rubrik: "Lag (2004:1063) om ändring i lagen (1982:636) om anordnande av visst automatspel"
    ikraft_datum: 2005-01-01
    anteckningar: "ändr. 3, 4, 5, 6, 7, 8, 10, 11 §§"
  - beteckning: "2007:633"
    rubrik: "Lag (2007:633) om ändring i lagen (1982:636) om anordnande av visst automatspel"
    ikraft_datum: 2007-08-01
    anteckningar: ändr. 7 §
  - beteckning: "2009:1081"
    rubrik: "Lag (2009:1081) om ändring i lagen (1982:636) om anordnande av visst automatspel"
    ikraft_datum: 2009-12-27
    anteckningar: ändr. 9 §
  - beteckning: "2014:666"
    rubrik: "Lag (2014:666) om ändring i lagen (1982:636) om anordnande av visst automatspel"
    ikraft_datum: 2015-01-01
    anteckningar: "ändr. 3, 8 §§"
  - beteckning: "2018:1141"
    rubrik: "Lag (2018:1141) om ändring i lagen (1982:636) om anordnande av visst automatspel"
    ikraft_datum: 2019-01-01
    anteckningar: "ändr. 3, 4, 5, 6, 7, 8, 10, 11 §§; ny 2 a §"
  - beteckning: "2022:1671"
    rubrik: "Lag (2022:1671) om upphävande av lagen (1982:636) om anordnande av visst automatspel"
    ikraft_datum: 2023-01-01
    anteckningar: upph.
---

# Lag (1982:636) om anordnande av visst automatspel

## Allmänna bestämmelser

### 1 §

Denna lag tillämpas på sådana spel på mekaniska eller elektroniska spelautomater som anordnas för allmänheten eller som i annat fall anordnas i förvärvssyfte och som inte ger vinst eller endast ger vinst i form av frispel på automaten. Lagen skall tillämpas också på uppställning av automater av detta slag i lokaler eller på platser till vilka allmänheten har tillträde.

Lokaler eller platser till vilka tillträdet är begränsat genom krav på inbjudan, medlemskap i viss förening eller annat villkor skall utan hinder härav vid tillämpningen av första stycket anses som lokaler eller platser till vilka allmänheten har tillträde, om de med hänsyn till omfattningen av den krets som äger tillträde, de villkor under vilka tillträde lämnas eller andra liknande omständigheter är att jämställa med sådana lokaler eller platser.

Lagen gäller inte uppställning av spelautomat eller anordnande av spel på fartyg i reguljär trafik. Lag ([1990:104](https://selex.se/eli/sfs/1990/104)).

### 2 §

Den som anordnar automatspel som avses i [1 §](#1) första stycket skall svara för att spelautomaten inte används för annat ändamål än den är avsedd för, att god ordning råder inom den lokal eller på den plats där spelet bedrivs samt att barn eller ungdom inte otillbörligen lockas att delta i spelet. Lag ([1990:104](https://selex.se/eli/sfs/1990/104)).

### 2 a §

Spelmyndigheten är den myndighet som regeringen bestämmer ska fullgöra de uppgifter som anges i denna lag. Lag ([2018:1141](https://selex.se/eli/sfs/2018/1141)).

## Tillstånd

### 3 §

Tillstånd krävs för att anordna automatspel eller ställa upp en spelautomat i lokaler eller på platser som anges i [1 §](#1) första och andra styckena. Detta gäller inte för uppställning av en spelautomat och anordnande av spel i samband med offentliga tillställningar av tillfällig karaktär.

I ett tillstånd ska det antal spelautomater och den typ av spel som tillståndet avser anges.

Frågan om tillstånd prövas av spelmyndigheten. Tillstånd får inte meddelas utan att Polismyndigheten och berörd kommun har hörts i ärendet.

Spelmyndigheten får ta ut avgifter för prövningen enligt de föreskrifter som regeringen meddelar. Lag ([2018:1141](https://selex.se/eli/sfs/2018/1141)).

### 4 §

Vid prövning av tillstånd ska spelmyndigheten bedöma risken för att en spelautomat används för annat ändamål än som avses med ansökan eller för att verksamheten kan komma att äga rum i strid mot [2 §](#2) eller bedrivas i en miljö som är olämplig för barn eller ungdom. Vid prövningen ska särskilt beaktas sökandens lämplighet, antalet spelautomater för vilka tillstånd söks, spelens beskaffenhet samt lokalens eller platsens ändamålsenlighet och belägenhet. Lag ([2018:1141](https://selex.se/eli/sfs/2018/1141)).

### 5 §

Tillstånd att anordna automatspel får förenas med föreskrifter om lägsta ålder för tillträde och tider när spelverksamheten får bedrivas samt andra föreskrifter som behövs för att motverka att spelverksamheten förorsakar bristande ordning eller bedrivs i en miljö som är olämplig för barn eller ungdom.

Om det efter tillståndsbeslutet uppkommer missförhållanden till följd av spelverksamheten, får spelmyndigheten meddela nya eller ändrade föreskrifter. Lag ([2018:1141](https://selex.se/eli/sfs/2018/1141)).

### 6 §

Spelmyndigheten får återkalla ett tillstånd, om automatspel har anordnats i strid mot bestämmelserna i [2 §](#2) eller mot föreskrifter som har meddelats med stöd av [5 §](#5) eller om spelautomaten använts för annat ändamål än tillståndet avser eller om det annars inte längre finns förutsättningar för tillstånd. Lag ([2018:1141](https://selex.se/eli/sfs/2018/1141)).

## Tillsyn

### 7 §

Spelmyndigheten utövar tillsyn över att denna lag och föreskrifter som har meddelats med stöd av lagen följs.

För att utöva tillsynen har myndigheten rätt att få tillträde till lokaler och platser där automatspel anordnas eller där en spelautomat annars finns uppställd och att begära upplysningar från den som anordnar spelet eller låtit ställa upp automaten.

Avgifter får tas ut i ärenden om tillsyn enligt denna lag. Regeringen eller den myndighet som regeringen bestämmer får meddela föreskrifter om avgift för tillsynen. Lag ([2018:1141](https://selex.se/eli/sfs/2018/1141)).

### 8 §

Om den som anordnar automatspel eller som har låtit ställa upp en spelautomat inte ger tillträde eller lämnar upplysningar enligt [7 §](#7) andra stycket, får spelmyndigheten besluta de förelägganden som behövs för tillsynen. Ett sådant föreläggande får förenas med vite.

För att skaffa sig tillträde får spelmyndigheten vid behov anlita hjälp av Polismyndigheten. Lag ([2018:1141](https://selex.se/eli/sfs/2018/1141)).

## Övriga bestämmelser

### 9 §

Den som uppsåtligen eller av oaktsamhet anordnar automatspel eller låter ställa upp en spelautomat i strid mot [3 §](#3) döms, om gärningen inte är ringa, till böter eller fängelse i högst sex månader. Lag ([2009:1081](https://selex.se/eli/sfs/2009/1081)).

### 9 a §

Spelautomater och annan egendom som har använts vid eller varit föremål för brott enligt [9 §](#9) samt insatser som har uppburits vid brottet skall förklaras förverkade, om det inte är uppenbart oskäligt. Förverkande kan, utöver vad som framgår av [36 kap. 5 § brottsbalken](https://selex.se/eli/sfs/1962/700#kap36.5), ske hos den som yrkesmässigt tillhandahållit egendomen.

I stället för egendomen kan dess värde förklaras förverkat. Lag ([1990:104](https://selex.se/eli/sfs/1990/104)).

### 10 §

Spelmyndighetens beslut enligt [5 §](#5) andra stycket eller [6 §](#6) gäller omedelbart om myndigheten inte bestämmer annat. Lag ([2018:1141](https://selex.se/eli/sfs/2018/1141)).

### 11 §

Spelmyndighetens beslut enligt denna lag får överklagas till allmän förvaltningsdomstol. Prövningstillstånd krävs vid överklagande till kammarrätten. Lag ([2018:1141](https://selex.se/eli/sfs/2018/1141)).