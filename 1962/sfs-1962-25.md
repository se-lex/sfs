---
beteckning: 1962:25
rubrik: Kungörelse om överenskommelse mellan Konungariket Sveriges regering och Förbundsrepubliken Tysklands regering rörande införsel och återutförsel av ädelmetallvaruprover
departement: Utrikesdepartementet
utfardad_datum: 1962-02-02
publicerad_datum: 2008-10-08
pdf_url: https://svenskforfattningssamling.se/sites/default/files/sfs/1962-02/SFS1962-25.pdf
andringsforfattningar:
  - beteckning: "1998:1535"
    rubrik: "Förordning (1998:1535) om upphävande av kungörelsen (1962:25) om överenskommelse mellan Konungariket Sveriges regering och Förbundsrepubliken Tysklands regering rörande införsel och återutförsel av ädelmetallvaruprover"
    anteckningar: upph.
---

# Kungörelse (1962:25) om överenskommelse mellan Konungariket Sveriges regering och Förbundsrepubliken Tysklands regering rörande införsel och återutförsel av ädelmetallvaruprover

Kungl. Maj:t har funnit gott tillkännagiva, att mellan Konungariket Sveriges regering och Förbundsrepubliken Tysklands regering den 17 januari 1962 träffats överenskommelse om rätt att utan hinder av eljest gällande bestämmelser införa ädelmetallvaror, som är avsedda att förevisas såsom prover eller utställningsföremål och därefter återutföras. Överenskommelsen, som träder i kraft den 1 april 1962, är av den lydelse på svenska och tyska språken som härvid fogad bilaga utvisar.

## Bilaga

## Överenskommelse

mellan Konungariket Sveriges regering och Förbundsrepubliken Tysklands regering rörande införsel och återutförsel av ädelmetallvaruprover.

Konungariket Sveriges regering och Förbundsrepubliken Tysklands regering ha i önskan att underlätta varuutbytet i fråga om ädelmetallvaror träffat följande överenskommelse:

## Artikel 1

Utan hinder av bestämmelserna i [9 §](#9) Kungl. Maj:ts förordning den 18 maj 1956 (nr 328) om kontroll å ädelmetallarbeten må personer med hemvist i Förbundsrepubliken Tyskland till Sverige införa ädelmetallvaror, såvida dessa äro avsedda att förevisas såsom prover eller utställningsföremål och därefter återutföras.

Vid dylik införsel skola de avtalsslutande parterna tillämpa bestämmelserna i den i Genève den 7 november 1952 avslutade internationella konventionen för underlättande av import av varuprover och reklammaterial eller den i Bryssel den 1 mars 1956 avslutade tullkonventionen rörande passersedlar (E.C.S. carnets) för varuprover.

För återutförseln skall gälla en tidsfrist av tolv månader.

## Artikel 2

Vad beträffar införsel från Sverige till Förbundsrepubliken Tyskland av ädelmetallvaror, som äro avsedda att förevisa såsom prover eller utställningsföremål och därefter återutföras, skola i Förbundsrepubliken Tyskland tillämpas  de i föregående artikels andra och tredje stycken intagna bestämmelserna.

## Artikel 3

Denna överenskommelse gäller även för delstaten Berlin, såvida icke Förbundsrepubliken Tysklands regering inom tre månader efter överenskommelsens ikraftträdande till Konunagriket Sveriges regering avgiver en motsatt förklaring.

## Artikel 4

Denna överenskommelse träder i kraft den 1 april 1962.

Denna överenskommelse kan uppsägas skriftligen med en tidsfrist av tre månader före utgången av ett kalenderår.

Som skedde i Stockholm den 17 januari 1962 i två originalexemplar, vardera på såväl svenska som tyska språken, varvid båda texterna skola äga lika vitsord.

För Konungariket Sveriges regering:

## Östen Undén