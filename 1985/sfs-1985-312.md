---
beteckning: 1985:312
rubrik: Tillkännagivande om avtal mellan Sverige och Danmark om handeln mellan Sverige och Grönland
departement: Utrikesdepartementet
utfardad_datum: 1985-05-30
publicerad_datum: 2007-08-22
forarbeten: "Jfr prop. 1984/85:94, UU 1984/85:10, rskr 1984/85:285"
pdf_url: https://svenskforfattningssamling.se/sites/default/files/sfs/1985-05/SFS1985-312.pdf
---

# Tillkännagivande (1985:312) om avtal mellan Sverige och Danmark om handeln mellan Sverige och Grönland

Regeringen ger till känna att Sverige och Danmark den 4 december 1984 träffat avtal om handeln mellan Sverige och Grönland. Avtalet, som träder i kraft den 1 juli 1985, har den lydelse som framgår av bilaga till detta tillkännagivande.

## Bilaga

## Avtal mellan Sverige och Danmark om handeln mellan Sverige och Grönland

Sveriges och Danmarks regeringar, vilka i samband med Grönlands utträde ur de europeiska gemenskaperna önskar befästa den ordning som uppnåtts på handelns område mellan Sverige och Grönland, först inom ramen för EFTA-samarbetet och därefter på grundval av frihandelsavtalen mellan Sverige och de europeiska gemenskaperna, har, till främjande av detta syfte, enats om följande:

## Artikel 1

Detta avtal syftar till att genom utvidgning av den ömsesidiga handeln befordra en harmonisk utveckling av de ekonomiska förbindelserna mellan Sverige och Grönland.

## Artikel 2

För detta avtal skall preambler och bestämmelser i avtalet mellan Konungariket Sverige och Europeiska ekonomiska gemenskapen respektive i avtalet mellan Konungariket Sverige, å ena sidan, samt Europeiska kol- och stålgemenskapens medlemsstater och Europeiska kol- och stålgemenskapen, å andra sidan, jämte till avtalen fogade protokoll, tolkningsförklaringar, skriftväxlingar och till dessa gjorda ensidiga uttalanden äga motsvarande tillämpning. Varuområdet skall vara detsamma som gällt hittills enligt dessa överenskommelser.

## Artikel 3

Grönland kan i samma omfattning som i förhållande till de europeiska gemenskaperna införa tullar eller kvantitativa restriktioner som synes nödvändiga med hänsyn till Grönlands omedelbara utvecklingsbehov. Danmark skall meddela Sverige om införande eller ändring av sådana beslut i Grönland.

## Artikel 4

Alla frågor rörande detta avtals tillämpning dryftas mellan avtalsparterna, som sammanträder när ena parten begär detta. Därvid kan de också överenskomma om ändring av varuområdet.

## Artikel 5

Vardera avtalsslutande parten kan uppsäga detta avtal genom underrättelse till den andra avtalsslutande parten. Avtalet upphör att gälla tolv månader efter dagen för sådan underrättelse.

## Artikel 6

Detta avtal skall godkännas av de avtalsslutande parterna enligt deras härför förutsedda förfaranden.

Avtalet träder i kraft den 1 januari 1985 under förutsättning att de avtalsslutande parterna före denna dag har underrättat varandra om att dessa förfaranden har slutförts.

Om så ej sker före denna dag, skall avtalet träda i kraft senast den första dagen i den andra månaden efter sådan underrättelse.

Detta avtal är upprättat i två exemplar på svenska och danska språken, vilka båda texter har lika giltighet.

Till bekräftelse härav har undertecknade befullmäktigade ombud undertecknat detta avtal.

Som skedde i Stockholm den 4 december 1984.

## För Sveriges regering Carl Johan Åberg

## För Danmarks regering Anker Svart