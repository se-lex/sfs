---
beteckning: 1994:451
rubrik: Lag om intensivövervakning med elektronisk kontroll
departement: Justitiedepartementet
utfardad_datum: 1994-05-26
ikraft_datum: 1994-08-01
publicerad_datum: 2025-03-04
forarbeten: "Prop. 1993/94:184, bet. 1993/94:JuU28, rskr. 1993/94:322"
pdf_url: https://svenskforfattningssamling.se/sites/default/files/sfs/1994-05/SFS1994-451.pdf
---

# Lag om intensivövervakning med elektronisk kontroll

Lagens tillämpningsområde, m.m.

### 1 §

Denna lag är tillämplig vid verkställighet av dom på fängelse, dock inte fängelse som ådömts enligt [28 kap. 3 § brottsbalken](https://selex.se/eli/sfs/1962/700#kap28.3), om den dömde skall avtjäna fängelse i högst sex månader. Lag ([2005:42](https://selex.se/eli/sfs/2005/42)).

### 2 §

I fall som avses i [1 §](#1) får det beslutas att fängelsestraffet ska verkställas utanför anstalt. Ett sådant beslut får inte fattas, om den dömde vid tidpunkten för prövningen är häktad eller intagen i kriminalvårdsanstalt av någon annan anledning än för verkställighet av det straff som prövningen avser eller om särskilda skäl annars talar mot verkställighet utanför anstalt.

Om den dömde tidigare har avtjänat ett straff utanför anstalt i form av intensivövervakning, får ett nytt beslut om sådan verkställighet fattas först efter att det förflutit en period av minst tre år under vilken den dömde inte begått något brott som har lett till strängare påföljd än böter.

För verkställigheten utanför anstalt gäller denna lag. Verkställigheten bedrivs under ledning av Kriminalvården. Lag ([2022:1097](https://selex.se/eli/sfs/2022/1097)).

## Formerna för verkställigheten

### 3 §

Verkställigheten utanför anstalt sker i form av intensivövervakning i förening med ett förbud för den dömde att vistas utanför bostaden annat än på särskilt angivna tider och för bestämda ändamål såsom förvärvsarbete, utbildning, vård, nödvändiga inköp och liknande. Efterlevnaden av förbudet skall kontrolleras med elektroniska hjälpmedel.

### 4 §

Den dömde ska under verkställigheten utanför anstalt iaktta skötsamhet, efter förmåga söka försörja sig samt i övrigt rätta sig efter vad som åligger honom enligt denna lag och enligt föreskrift som meddelats med stöd av lagen. Han eller hon ska avhålla sig från alkohol och andra beroendeframkallande medel, sådana medel som avses i [1 §](#1) lagen ([1991:1969](https://selex.se/eli/sfs/1991/1969)) om förbud mot vissa dopningsmedel samt sådana varor som omfattas av lagen ([1999:42](https://selex.se/eli/sfs/1999/42)) om förbud mot vissa hälsofarliga varor.

Den dömde är, om inte annat motiveras av medicinska eller liknande skäl, skyldig att under verkställigheten på begäran lämna blod-, urin-, utandnings-, saliv-, svett- eller hårprov för kontroll av att han eller hon inte är påverkad av sådana medel eller varor som avses i första stycket andra meningen. Elektroniska hjälpmedel får användas för att kontrollera att den dömde avhåller sig från alkohol. Lag ([2008:37](https://selex.se/eli/sfs/2008/37)).

### 5 §

Den dömde ska betala en avgift, om det är motiverat med hänsyn till hans eller hennes möjligheter att få inkomst under verkställigheten utanför anstalt.

Avgiften uppgår till 100 kronor per dag som verkställigheten ska pågå, dock högst 12 000 kronor för hela verkställighetsperioden. Avgiften ska betalas i förskott och tillföras brottsofferfonden. Lag ([2022:1868](https://selex.se/eli/sfs/2022/1868)).

### 6 §

Kriminalvården skall under den tid verkställigheten utanför anstalt pågår utöva noggrann tillsyn över den dömde och fortlöpande hålla sig underrättad om hans förhållanden. Myndigheten skall också genom förmedling av stöd och hjälp verka för att den dömde inte fortsätter att begå brott och för att hans anpassning i samhället även i övrigt främjas.

Kriminalvården kan vid behov förordna en eller flera personer att biträda vid tillsynen. Lag ([2005:981](https://selex.se/eli/sfs/2005/981)).

### 7 §

Den dömde skall under verkställigheten utanför anstalt hålla Kriminalvården underrättad om förhållanden som har betydelse för verkställigheten, på kallelse inställa sig hos myndigheten och i övrigt enligt myndighetens anvisningar upprätthålla förbindelse med denna. I den mån Kriminalvården har bestämt det, gäller vad som nu sagts om myndigheten även den som förordnats att biträda vid tillsynen. Lag ([2005:981](https://selex.se/eli/sfs/2005/981)).

### 8 §

Vid verkställighet utanför anstalt ska Kriminalvården besluta om särskilda föreskrifter som ska avse

1. vilken bostad den dömde ska ha under verkställighetstiden,

2. vad som ska gälla i fråga om arbetsanställning, annan förvärvsverksamhet, utbildning eller annan sådan sysselsättning,

3. under vilka tider och för vilka ändamål den dömde får vistas utanför bostaden,

4. på vilket sätt och i vilken omfattning den dömde ska hålla kontakt med Kriminalvården och den som enligt [7 §](#7) förordnats att biträda vid tillsynen, och

5. det belopp som enligt [5 §](#5) den dömde ska betala och när betalning ska ske.

Särskilda föreskrifter får också avse

1. en skyldighet för den dömde att delta i läkarvård, nykterhetsvård eller annan vård eller behandling eller i särskilt anordnade program eller verksamheter som med hänsyn till den dömdes förhållanden framstår som lämpliga, och

2. förbud för den dömde att vistas på en särskilt angiven plats eller inom ett särskilt angivet område.

Elektroniska hjälpmedel får användas för att kontrollera att en föreskrift enligt andra stycket följs. Lag ([2022:1097](https://selex.se/eli/sfs/2022/1097)).

## Fingeravtryck

### 8 a §

Vid verkställighet utanför anstalt av en dom på fängelse ska Kriminalvården förelägga den dömde att inställa sig för upptagning av fingeravtryck, salivprov för dna-analys och fotografi av ansikte om sådana uppgifter om den dömde inte finns i biometriregister som förs enligt lagen ([2018:1693](https://selex.se/eli/sfs/2018/1693)) om polisens behandling av personuppgifter inom brottsdatalagens område. Upptagningen ska göras så snart som möjligt efter det att verkställigheten har inletts. Av föreläggandet ska det framgå att beslutet om verkställighet utanför anstalt kan komma att upphävas om föreläggandet inte följs.

Kriminalvården får förelägga den dömde att inställa sig för sådan upptagning på nytt, om det finns särskilda skäl.

Upptagningen ska utföras av Polismyndigheten. Lag ([2025:142](https://selex.se/eli/sfs/2025/142)).

Beslut om lagens tillämpning, m.m.

### 9 §

Kriminalvården prövar, på skriftlig ansökan av den dömde eller på eget initiativ, om ett fängelsestraff ska verkställas utanför anstalt.

Kriminalvårdens beslut får överklagas till allmän förvaltningsdomstol.

Prövningstillstånd krävs vid överklagande till kammarrätten. Lag ([2022:1097](https://selex.se/eli/sfs/2022/1097)).

### 9 a §

Ett beslut får inte överklagas enligt [9 §](#9) innan beslutet har omprövats av Kriminalvården. En sådan omprövning får begäras av den som beslutet angår om det har gått honom eller henne emot. Ett överklagande av ett beslut som inte har omprövats skall anses som en begäran om omprövning.

Vid omprövning enligt denna paragraf får beslutet inte ändras till den dömdes nackdel. Lag ([2005:981](https://selex.se/eli/sfs/2005/981)).

### 9 b §

En begäran om omprövning skall vara skriftlig och ha kommit in till Kriminalvården inom tre veckor från den dag då den dömde fick del av beslutet. I begäran om omprövning skall den dömde ange vilket beslut som avses och vilken ändring i beslutet som han eller hon begär. Lag ([2005:981](https://selex.se/eli/sfs/2005/981)).

### 9 c §

Kriminalvården prövar om skrivelsen med begäran om omprövning har kommit in i rätt tid. Om skrivelsen har kommit in för sent skall den avvisas, om inte förseningen beror på att myndigheten lämnat den dömde felaktig underrättelse om hur man begär omprövning. Lag ([2005:981](https://selex.se/eli/sfs/2005/981)).

### 9 d §

Kriminalvårdens beslut enligt [9 §](#9) överklagas till den förvaltningsrätt inom vars domkrets den kriminalvårdsanstalt, det häkte eller det frivårdskontor är beläget där den dömde var inskriven när det första beslutet i ärendet fattades. Lag ([2009:819](https://selex.se/eli/sfs/2009/819)).

### 10 §

Kriminalvården skall informera dömda som avses i [1 §](#1) om innehållet i denna lag. Lag ([2005:981](https://selex.se/eli/sfs/2005/981)).

### 11 §

Har den dömde ansökt om att få undergå verkställighet av dom på fängelse utanför anstalt, får han eller hon inte tas in i en kriminalvårdsanstalt för att påbörja verkställigheten innan Kriminalvården prövat ansökan. Den dömde får dock dessförinnan tas in i en kriminalvårdsanstalt för verkställighet av straffet, om

1. ansökan har gjorts efter den dag han eller hon enligt föreläggande som avses i [6 §](#6) första stycket strafftidslagen ([2018:1251](https://selex.se/eli/sfs/2018/1251)) senast skulle ha inställt sig vid en kriminalvårdsanstalt för verkställighet av straffet,

2. han eller hon tidigare har gjort en ansökan om att få undergå verkställighet av straffet utanför anstalt,

3. det är uppenbart att ansökan inte gäller ett fall som avses i [1 §](#1) denna lag,

4. det är uppenbart att ansökan inte kan bifallas på grund av bestämmelsen i [2 §](#2) andra stycket, eller

5. han eller hon är häktad. Lag ([2018:1256](https://selex.se/eli/sfs/2018/1256)).

### 12 §

Bestämmelser om när fängelsestraff får verkställas och hur strafftid ska beräknas finns i strafftidslagen ([2018:1251](https://selex.se/eli/sfs/2018/1251)). Bestämmelserna i [6 §](#6) andra och tredje styckena, [7 §](#7) första stycket 1 och 2 och andra stycket samt 14–[16 §](#16)§ i den lagen om förpassning, anstånd och uppskov med verkställighet ska dock inte gälla i fråga om verkställighet utanför anstalt enligt denna lag.

Vid tillämpning av [6 §](#6) första stycket strafftidslagen på verkställighet utanför anstalt enligt denna lag ska den dömde föreläggas att påbörja verkställigheten i sin bostad en viss dag. Strafftiden ska räknas från och med den dagen. Bestämmelsen i [19 §](#19) strafftidslagen om sammanläggning av fängelsestraff ska inte tillämpas under verkställigheten utanför anstalt om den sammanlagda fängelsetiden då kommer att överstiga etthundraåttio dagar.

I fråga om avbrott i verkställigheten utanför anstalt ska 12 a kap. 1–[3 §](#3)§ fängelselagen ([2010:610](https://selex.se/eli/sfs/2010/610)) tillämpas. Lag ([2018:1256](https://selex.se/eli/sfs/2018/1256)).

### 13 §

Kriminalvården beslutar om föreskrifter enligt [8 §](#8). Myndigheten tar emot och redovisar den i [5 §](#5) angivna avgiften.

Om den dömdes personliga förhållanden föranleder det, får Kriminalvården ändra en föreskrift enligt [8 §](#8) första stycket eller ändra, upphäva eller meddela en ny föreskrift enligt [8 §](#8) andra stycket.

Kriminalvårdens beslut gäller omedelbart om inte annat förordnas. Lag ([2005:981](https://selex.se/eli/sfs/2005/981)).

### 14 §

Beslutet om verkställighet utanför anstalt ska upphävas, om den elektroniska kontroll som avses i [3 §](#3) annat än tillfälligt blir omöjlig att upprätthålla. Vistelse på sjukhus eller därmed jämförlig inrättning ska dock inte leda till att ett beslut om verkställighet utanför anstalt upphävs.

Beslut om verkställighet utanför anstalt ska upphävas om den dömde

1. åsidosätter sina skyldigheter enligt denna lag eller enligt en föreskrift som meddelats med stöd av lagen och det som ligger honom eller henne till last inte är av mindre betydelse,

2. begär att så ska ske,

3. inte följer föreläggandet att påbörja verkställigheten eller, när verkställigheten ska påbörjas, är häktad eller intagen i kriminalvårdsanstalt av någon annan anledning än för verkställighet av det straff som beslutet avser,

4. innan verkställigheten har påbörjats, antingen döms på nytt till fängelse eller får villkorligt medgiven frihet förverkad enligt 26 kap. [19 §](#kap26.19) eller [34 kap. 5 § brottsbalken](https://selex.se/eli/sfs/1962/700#kap34.5) på sådan tid att han eller hon ska avtjäna fängelse i mer än etthundraåttio dagar, eller

5. inte följer ett föreläggande enligt [8 a §](#8a) att inställa sig för upptagning av fingeravtryck, salivprov för dna-analys eller fotografi av ansikte. Lag ([2025:142](https://selex.se/eli/sfs/2025/142)).

### 15 §

Övervakningsnämnden prövar, efter anmälan av Kriminalvården, frågan om upphävande av beslut om verkställighet utanför anstalt. Nämnden får också självmant ta upp frågan till prövning. Om det finns synnerliga skäl, får nämnden besluta om återbetalning av avgift enligt [5 §](#5) som belöper på tid efter det att verkställigheten utanför anstalt upphört.

Beslutet om verkställighet utanför anstalt får inte upphävas efter den fastställda dagen för strafftidens slut. Lag ([2018:1256](https://selex.se/eli/sfs/2018/1256)).

### 16 §

Uppkommer fråga om att upphäva beslut om verkställighet utanför anstalt, får Kriminalvården bestämma att beslutet tills vidare inte skall gälla. Kriminalvårdens beslut gäller omedelbart. Övervakningsnämnden skall senast den första arbetsdagen efter den dag då ett sådant beslut meddelats pröva om det skall bestå. Fastställer inte nämnden beslutet inom den tiden, upphör det att gälla.

I fall då beslut om verkställighet utanför anstalt tills vidare inte skall gälla skall övervakningsnämnden skyndsamt ta upp frågan om upphävande av beslutet till slutlig prövning.

Beslut enligt denna paragraf får inte meddelas efter den fastställda dagen för strafftidens slut. Lag ([2005:981](https://selex.se/eli/sfs/2005/981)).

### 17 §

Om övervakningsnämnden bestämmer att beslutet om verkställighet utanför anstalt ska upphävas eller om det bestäms att beslutet tills vidare inte ska gälla, ska den dömde, om verkställigheten har påbörjats, föras till en kriminalvårdsanstalt för fortsatt verkställighet av fängelsestraffet. Polismyndigheten ska förpassa den dömde till en sådan anstalt.

Om det bedöms kunna ske utan fara för att den dömde undandrar sig verkställighet, får Polismyndigheten förelägga honom eller henne att inställa sig vid kriminalvårdsanstalten i stället för att förpassa honom eller henne dit. Lag ([2018:1256](https://selex.se/eli/sfs/2018/1256)).

### 18 §

Den dömde får överklaga Kriminalvårdens beslut enligt [13 §](#13) hos den övervakningsnämnd inom vars verksamhetsområde det frivårdskontor där den dömde är inskriven är beläget. Lag ([2005:981](https://selex.se/eli/sfs/2005/981)).

### 18 a §

Frågor som avses i 15 och [16 §](#16)§ prövas av den övervakningsnämnd inom vars verksamhetsområde det frivårdskontor där den dömde är inskriven är beläget. Om det finns särskilda skäl, får även en annan övervakningsnämnd pröva sådana frågor. Lag ([2005:981](https://selex.se/eli/sfs/2005/981)).

### 19 §

Övervakningsnämndens beslut enligt denna lag gäller omedelbart, om inte annat förordnas.

Den dömde får hos allmän förvaltningsdomstol överklaga ett beslut som fattats av en övervakningsnämnd enligt denna lag. Övervakningsnämnden ska inte vara part i domstolen.

Prövningstillstånd krävs vid överklagande till kammarrätten. Denna lag träder i kraft den 1 april 2011. Lag ([2010:624](https://selex.se/eli/sfs/2010/624)).

### 20 §

Regeringen eller den myndighet som regeringen bestämmer får meddela föreskrifter om ersättning från staten för skador som orsakats av den dömde vid oavlönat arbete som utförts enligt en föreskrift som har meddelats med stöd av [8 §](#8) första stycket 2. Lag ([1998:618](https://selex.se/eli/sfs/1998/618)).