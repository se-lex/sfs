---
beteckning: 1967:123
rubrik: Cirkulär till samtliga statsmyndigheter om planering av den statliga byggnads- och anläggningsverksamheten i säsongutjämnande syfte
departement: Finansdepartementet
utfardad_datum: 1967-04-14
publicerad_datum: 2008-10-08
pdf_url: https://svenskforfattningssamling.se/sites/default/files/sfs/1967-04/SFS1967-123.pdf
andringsforfattningar:
  - beteckning: "1993:527"
    anteckningar: upph.
  - beteckning: "1968:429"
    anteckningar: ändr.
---

# Cirkulär (1967:123) till samtliga statsmyndigheter om planering av den statliga byggnads- och anläggningsverksamheten i säsongutjämnande syfte

1. Statlig myndighet, som driver byggnads- eller anläggningsverksamhet i egen regi eller på entreprenad, skall i planeringen av verksamheten främja säsongutjämning på arbetsmarknaden. Behovet av byggnads- och anläggningsarbetare skall i detta syfte begränsas under april--oktober. Igångsättning av nya arbeten och fullföljande av redan pågående arbeten skall i den utsträckning så kan ske utan avsevärda olägenheter genomföras på sådant sätt att det genomsnittliga antalet byggnads- och anläggningsarbetare som sysselsättes i den ifrågavarande verksamheten under denna tid ej överstiger det genomsnittliga antalet byggnads- och anläggningsarbetare i sådan verksamhet under de närmast föregående månaderna november--mars.

Vid planeringen skall myndighet samråda med arbetsmarknadsstyrelsen angående den tid då byggnads- eller anläggningsarbete bör igångsättas med hänsyn till säsongutjämningen.

2. Myndighet, som driver byggnads- och anläggningsverksamhet i egen regi eller på entreprenad, skall för varje län lämna uppgift till statistiska centralbyrån om antalet byggnads- och anläggningsarbetare som sysselsättes i verksamheten den 15 varje månad. Uppgifterna skall inges före månadens utgång. Centralbyrån äger meddela närmare föreskrifter om uppgiftsskyldighetens omfattning.

3. Detta cirkulär träder i kraft dagen efter den, då cirkuläret enligt därå meddelad uppgift utkommit från trycket i svensk författningssamling. Samtidigt skall dels cirkuläret den 9 mars 1962 (nr 65) angående planering av den statliga byggnads- och anläggningsverksamheten i säsongutjämnande syfte, m.m., dels cirkuläret den 4 mars 1966 (nr 46) om åtgärder i säsongutjämnande och konjunkturpolitiskt syfte upphöra att gälla. Kungörelse ([1968:429](https://selex.se/eli/sfs/1968/429)).