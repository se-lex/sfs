---
beteckning: 1973:51
rubrik: "Kungörelse om kupongskatt för person hemmahörande i Filippinerna, m.m."
departement: Finansdepartementet
utfardad_datum: 1973-02-16
publicerad_datum: 2008-10-08
pdf_url: https://svenskforfattningssamling.se/sites/default/files/sfs/1973-02/SFS1973-51.pdf
andringsforfattningar:
  - beteckning: "1989:900"
    anteckningar: upph.
---

# Kungörelse (1973:51) om kupongskatt för person hemmahörande i Filippinerna, m.m.

## Kupongskatt för person hemmahörande i Filippinerna

### 1 §

Utgår enligt kungörelsen ([1969:635](https://selex.se/eli/sfs/1969/635)) om tillämpning av avtal den 12 april 1966 mellan Sverige och Filippinerna för undvikande av dubbelbeskattning och förhindrande av skatteflykt beträffande skatter på inkomst och förmögenhet kupongskatt efter lägre skattesats än  enligt kupongskatteförordningen ([1970:624](https://selex.se/eli/sfs/1970/624)), innehålles vid utbetalning av utdelning på aktie i svenskt aktiebolag sådan skatt enligt  kungörelsen [1969:635](https://selex.se/eli/sfs/1969/635). Därvid gäller bestämmelserna i [2 §](#2).

Utbetalas utdelning som avses i första stycket till någon som innehar aktien under sådana förhållanden att annan därigenom obehörigen  beredes förmån vid taxering till inkomstskatt eller vinner nedsättning av kupongskatt eller är det i annat fall icke uppenbart att rätt till nedsättning av kupongskatt föreligger, innehålles sådan skatt med belopp enligt [5 §](#5) kupongskatteförordningen ([1970:624](https://selex.se/eli/sfs/1970/624)).

### 2 §

Beträffande utdelning i avstämningsbolag tillämpas bestämmelserna  i kupongskattekungörelsen ([1971:49](https://selex.se/eli/sfs/1971/49)).

I fråga om utdelning i annat aktiebolag än avstämningsbolag skall utbetalaren tillse, att uppgifter enligt [14 §](#14) kuponskatteförordningen ([1970:624](https://selex.se/eli/sfs/1970/624)) lämnas jämte intyg av filippinsk myndighet eller bank i Filippinerna att utdelningsberättigad fysisk person har hemvist i Filippinerna eller att annan utdelningsberättigad person är hemmahörande i Filippinerna.

### 3 §

Har kupongskatt innehållits med högre belopp än den skattskyldige skall erlägga enligt kungörelsen [1969:635](https://selex.se/eli/sfs/1969/635), restitueras det överskjutande beloppet.

### 4 §

Ansökan om restitution prövas av riksskatteverket.

### 5 §

Ansökan om restitution göres skriftligen av den utdelningsberättigade. Ansökningshandlingen skall ha kommit in till riksskatteverket före utgången av femte kalenderåret efter utdelningstillfället. Vid ansökningshandlingen fogas intyg eller annan utredning om den erlagda kupongskatten och utredning om de omständigheter sökanden åberopar för befrielse från kupongskatten.

### 6 §

Talan mot riksskatteverkets beslut i ärende om restitution föres i den ordning som anges i [29 §](#29) kupongskatteförordningen ([1970:624](https://selex.se/eli/sfs/1970/624)).

Statlig och kommunal inkomstskatt på utdelning från svenskt aktiebolag och svensk ekonomisk förening till person hemmahörande i Filippinerna

### 7 §

Ansökan om nedsättning enligt art. VI § 3 i avtalet av statlig och kommunal inkomstskatt på sådan utdelning från svenskt aktiebolag eller svensk ekonomisk förening som är hänförlig till inkomst av här i riket bedriven rörelse samt av statlig inkomstskatt på annan utdelning från svensk ekonomisk förening göres skriftligen av den utdelningsberättigade. Ansökan göres hos den taxeringsnämnd som har  att fastställa den skattskyldiges taxering till statlig inkomstskatt  för det år då utdelningen tages till beskattning eller, om taxeringsnämndens arbete för nämnda år avslutats, hos den domstol som har att upptaga besvär över nämnda taxering. Ansökan göres dock senast före utgången av tredje kalenderåret efter det då utdelningen blev tillgänglig för lyftning.

I samband med ansökningen skall den utdelningsberättigade ge in intyg enligt [2 §](#2) andra stycket.

### 8 §

Talan mot beslut i ärende som avses i [7 §](#7) föres i den ordning som anges i taxeringslagen ([1956:623](https://selex.se/eli/sfs/1956/623)) och förvaltningsprocesslagen ([1971:291](https://selex.se/eli/sfs/1971/291)). (Jämför [1974:773](https://selex.se/eli/sfs/1974/773) ö.b.)