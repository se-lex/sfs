---
beteckning: 1973:877
rubrik: Konsumentköplag
departement: Justitiedepartementet
utfardad_datum: 1973-12-07
publicerad_datum: 2008-10-08
forarbeten: "Prop. 1973:138, LU 1973:36, rskr 1973:347"
pdf_url: https://svenskforfattningssamling.se/sites/default/files/sfs/1973-12/SFS1973-877.pdf
andringsforfattningar:
  - beteckning: "1985:718"
    rubrik: "Lag (1985:718) om ändring i konsument- köplagen (1973:877)"
    ikraft_datum: 1986-07-01
    anteckningar: ändr. 11 §
  - beteckning: "1988:1607"
    rubrik: "Lag (1988:1607) om ändring i konsument- köplagen (1973:877)"
    ikraft_datum: 1989-07-01
    anteckningar: "ändr. 7, 8, 14 §§"
  - beteckning: "1978:870"
    rubrik: "Lag (1978:870) om ändring i lagen (1977:983) om ändring i konsumentköplagen (1973:877)"
    anteckningar: "ändr. 1977:983"
  - beteckning: "1977:983"
    rubrik: "Lag (1977:983) om ändring i konsument- köplagen (1973:877)"
    anteckningar: upph. 15-17 §§
  - beteckning: "1976:293"
    rubrik: "Förordning (1976:293) om ikraftträdande av lagen (1975:1419) om ändring i konsumentköplagen (1973:877)"
    anteckningar: "ikrafttr. av 1975:1419"
  - beteckning: "1975:1419"
    anteckningar: "ändr. 7, 8, 14 §§"
  - beteckning: "1990:932"
    anteckningar: upph.
---

# Konsumentköplag (1973:877)

## Inledande bestämmelser

### 1 §

Denna lag äger tillämpning när konsument av näringsidkare köper vara, som är avsedd huvudsakligen för enskilt bruk och som säljes i näringsidkarens yrkesmässiga verksamhet.

Lagen gäller under motsvarande förutsättningar även i fråga om köp från annan än näringsidkare, om köpet förmedlas av näringsidkare som ombud för säljaren.

### 2 §

Vid köp som omfattas av denna lag skall köparen alltid ha de befogenheter som tillerkännes köpare i lagen. Förbehåll som inskränker sådan befogenhet är ogiltigt.

Första stycket utgör ej hinder mot att i stället för bestämmelse i lagen tillämpa vad som på grund av avtal eller enligt lagen ([1905:38](https://selex.se/eli/sfs/1905/38) s.1) om köp och byte av lös egendom eller eljest gäller beträffande köparens förhållande till säljaren eller annan mot vilken han får utöva befogenhet enligt denna lag, under förutsättning att därigenom längre gående befogenhet än enligt lagen tillerkännes köparen.

## Köparens förhållande till säljaren

### 3 §

Har säljaren ej avlämnat varan i rätt tid och beror det ej av köparen eller händelse för vilken denne står faran, får köparen häva köpet, om ej säljaren efter uppmaning av köparen avlämnar varan inom skälig tid. Detta gäller dock ej om dröjsmålet är av ringa betydelse för köparen. Även utan att sådan uppmaning lämnats har köparen rätt att häva köpet, om det av annan anledning måste ha stått klart för säljaren att dröjsmålet är av ej ringa betydelse för köparen. Villkor som inskränker köparens rätt att häva köpet skall dock gälla vid köp av vara, som tillverkats särskilt efter köparens anvisningar eller önskemål eller som säljaren eljest måste antagas sakna möjlighet att på rimliga villkor avyttra till annan än köparen, om det ej är uppenbart att genom dröjsmålet köparens syfte med avtalet skulle väsentligen förfelas.

Dröjer säljaren att avlämna vara, som skall betalas vid eller efter den tid som betämts för avlämnandet, får köparen innehålla köpeskillingen till dess varan hålles honom till handa.

### 4 §

Är varan behäftad med fel, som säljaren åtagit sig att avhjälpa, och avhjälpes ej felet inom skälig tid efter det att köparen framställt anspråk på grund av felet eller avlämnas ej inom samma tid felfri vara i den felaktigas ställe, får köparen göra avdrag på köpeskillingen, kräva skälig ersättning för avhjälpande av felet eller, om felet är av ej ringa betydelse för honom, häva köpet. Villkor som inskränker köparens rätt att häva köpet skall dock gälla, om betydande skada skulle åsamkas säljaren genom att köpet häves och han erbjuder köparen skälig ersättning för felet samt det ej är uppenbart att varan icke kan användas för sitt ändamål.

Avser felet vara, som skall betalas vid eller efter den tid som bestämts för avlämnadet, får köparen innehålla köpeskillingen till dess felet avhjälpts eller felfri vara hålles honom till handa. Är det uppenbart att felet är av endast ringa betydelse för köparen, får han dock ej innehålla mer än vad som kan antagas motsvara dubbla kostnaden för felets avhjälpande.

Första och andra styckena gäller även om åtagandet att avhjälpa felet gjorts för säljarens räkning av varans tillverkare eller annan.

### 5 §

Är varan behäftad med fel och skall ej detta avhjälpas på grund av åtagande som avses i [4 §](#4), får köparen göra avdrag på köpeskillingen eller, om felet är av ej ringa betydelse för honom, häva köpet, I fråga om giltigheten av villkor som inskränker köparens rätt att häva köpet äger [4 §](#4) första stycket andra punkten motsvarande tillämpning.

### 6 §

I fall som avses i [3 §](#3), [4 §](#4) första och tredje styckena samt [5 §](#5) första stycket har köparen rätt till skälig ersättning för utgift som han ådragit sig till följd av dröjsmål eller fel, om ej säljaren visar att försummelse icke ligger honom till last. Rätt till ersättning för avhjälpande av fel tillkommer dock ej köparen i annat fall eller i vidare mån än som föreskrives i [4 §](#4).

### 7 §

Har säljaren vid köpet eller på varans förpackning eller i annons eller annat meddelande avsett att komma till allmänhetens eller köparens kännedom lämnat vilseledande uppgift om varans beskaffenhet eller användning och kan uppgiften antagas ha inverkat på köpet, skall varan anses behäftad med fel. Detta gäller dock ej, om säljaren tydligt rättat uppgiften.

Har varans tillverkare eller annan, som i tidigare säljled tagit befattning med varan, för egen eller säljarens räkning lämnat sådan vilseledande uppgift som avses i första stycket och kan den antagas ha inverkat på köpet, skall varan anses behäftad med fel, om säljaren åberopat uppgiften eller, fastän han insett eller uppenbarligen bort inse att uppgiften var vilseledande, underlåtit att tydligt rätta den.

Har säljaren underlåtit att lämna sådan information om varans beskaffenhet eller användning som han enligt marknadsföringslagen ([1975:1418](https://selex.se/eli/sfs/1975/1418)) har ålagts att lämna eller underlåtit att efter åläggande enligt produktsäkerhetslagen ([1988:1604](https://selex.se/eli/sfs/1988/1604)) lämna säkerhetsinformation om varan, skall varan anses behäftad med fel, om underlåtelsen kan antagas ha inverkat på köpet. Detsamma gäller, om åläggandet har meddelats varans tillverkare eller annan, som i tidigare säljled tagit befattning med varan, och säljaren har känt till eller bort känna till underlåtelsen att fullgöra åläggandet. Lag ([1988:1607](https://selex.se/eli/sfs/1988/1607)).

### 8 §

Säljes varan i strid mot förbud enligt [4 §](#4) marknadsföringslagen ([1975:1418](https://selex.se/eli/sfs/1975/1418)) eller [6 §](#6) produktsäkerhetslagen ([1988:1604](https://selex.se/eli/sfs/1988/1604)) eller eljest i strid mot förbud att saluhålla vara, vilket meddelats i författning eller av myndighet väsentligen i syfte att förebygga att den som använder varan ådrager sig ohälsa eller drabbas av olycksfall eller för att eljest hindra användning av vara som ej är tillförlitlig från säkerhetssynpunkt, skall varan anses behäftad med fel. Detsamma gäller, om varan är så bristfällig att dess användning medför uppenbar fara för köparens eller annans liv eller hälsa. Lag ([1988:1607](https://selex.se/eli/sfs/1988/1607)).

### 9 §

Har varan sålts i befintligt skick eller med liknande förbehåll, skall den även i annat fall än som avses i 7 eller [8 §](#8) anses behäftad med fel, om den ej är sådan som köparen haft anledning räkna med samt säljaren måste ha insett detta men underlåtit att upplysa köparen om rätta förhållandet. Detsamma gäller, om varan är i väsentligt sämre skick än köparen med hänsyn till varans pris och omständigheterna i övrigt haft skäl att förutsätta.

### 10 §

Har säljaren eller annan för hans räkning genom garanti eller liknande utfästelse åtagit sig att svara för varan under viss angiven tid, skall varan anses behäftad med fel, om den avviker från vad som följer av utfästelsen och det ej göres sannolikt att avvikelsen beror av olyckshändelse eller eljest av omständighet som är att hänföra till köparen.

### 11 §

Vill köparen göra gällande befogenhet på grund av fel i varan, skall han underrätta säljaren om felet inom skälig tid efter det att han märkt eller bort märka detta, dock ej senare än två år från det han mottog varan. Har annan än säljaren för dennes räkning åtagit sig att avhjälpa fel i varan, får underrättelsen i stället lämnas till den som gjort åtagandet.

Försummar köparen att lämna underrättelse såsom anges i första stycket, förlorar han rätten att göra gällande befogenhet på grund av felet. Lag ([1985:718](https://selex.se/eli/sfs/1985/718)).

Köparens förhållande till varans tillverkare m.fl.

### 12 §

Har varans tillverkare eller annan för säljarens räkning åtagit sig att avhjälpa fel i varan och visar han försummelse vid fullgörande av åtagandet, skall han ersätta köparen dennes skada, om den ej är ringa.

### 13 §

Köparen har rätt att kräva fullgörande av åtagande som avses i [12 §](#12), om han lämnat underrättelse såsom anges i [11 §](#11).

### 14 §

Har varans tillverkare eller annan, som i tidigare säljled tagit befattning med varan, för egen eller säljarens räkning på varans förpackning eller i annons eller annat meddelande avsett att komma till allmänhetens eller köparens kännedom uppsåtligen eller av vårdslöshet lämnat vilseledande uppgift om varans beskaffenhet eller användning och kan uppgiften antagas ha inverkat på köpet, skall han ersätta skada som därigenom tillfogas köparen. Motsvarande gäller, om varans tillverkare eller annan, som i tidigare säljled tagit befattning med varan, har underlåtit att lämna sådan information om varans beskaffenhet eller användning som han enligt marknadsföringslagen ([1975:1418](https://selex.se/eli/sfs/1975/1418)) har ålagts att lämna eller underlåtit att efter åläggande enligt produktsäkerhetslagen ([1988:1604](https://selex.se/eli/sfs/1988/1604)) lämna säkerhetsinformation om varan och underlåtelsen kan antagas ha inverkat på köpet. Lag ([1988:1607](https://selex.se/eli/sfs/1988/1607)).

## Särskilda bestämmelser om kreditköp

## Avslutande bestämmelser

### 18 §

Har meddelande, som köparen vill lämna säljaren eller annan enligt 3, 4, 11 eller [13 §](#13), inlämnats för befordran med post eller telegraf och försenas det eller kommer det ej fram, skall denna omständighet icke föranleda att köparen förlorar rätten att göra gällande befogenhet enligt denna lag.

### 19 §

Lagen äger ej tillämpning på ersättning för förlust som köparen lider genom personskada eller skada på annan egendom än den sålda varan.

## Övergångsbestämmelser

[1977:983](https://selex.se/eli/sfs/1977/983)

Enligt riksdagens beslut föreskrives att 15--[17 §](#17)§ konsumentköplagen ([1973:877](https://selex.se/eli/sfs/1973/877)) skall upphöra att gälla vid utgången av juni 1979. Paragraferna skall dock fortfarande gälla i fråga om köp som har ingåtts dessförinnan. Lag ([1978:870](https://selex.se/eli/sfs/1978/870)).

[1985:718](https://selex.se/eli/sfs/1985/718)

Denna lag träder i kraft den 1 juli 1986. I fråga om avtal som har ingåtts före ikraftträdandet gäller dock äldre bestämmelser.