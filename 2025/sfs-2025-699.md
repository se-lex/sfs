---
beteckning: 2025:699
rubrik: Förordning om djurhälsoregister
departement: Landsbygds- och infrastrukturdepartementet
utfardad_datum: 2025-06-12
ikraft_datum: 2025-10-01
publicerad_datum: 2025-06-17
pdf_url: https://svenskforfattningssamling.se/sites/default/files/sfs/2025-06/SFS2025-699.pdf
---

# Förordning om djurhälsoregister

### 1 §

Denna förordning innehåller bestämmelser om ett register över uppgifter från veterinärer om användning av läkemedel för behandling av djur och om andra åtgärder för behandling av djur (djurhälsoregister).

Förordningen är meddelad med stöd av [8 kap. 11 § regeringsformen](https://selex.se/eli/sfs/1974/152#kap8.11) i fråga om [15 §](#15) och [8 kap. 7 § regeringsformen](https://selex.se/eli/sfs/1974/152#kap8.7) i fråga om övriga bestämmelser.

### 2 §

Bestämmelser om behandling av personuppgifter finns i

1. Europaparlamentets och rådets förordning [(EU) 2016/679](https://eur-lex.europa.eu/legal-content/SV/ALL/?uri=celex%3A32016R0679) av den 27 april 2016 om skydd för fysiska personer med avseende på behandling av personuppgifter och om det fria flödet av sådana uppgifter och om upphävande av direktiv [95/46/EG](https://eur-lex.europa.eu/legal-content/SV/ALL/?uri=celex%3A31995L0046) (allmän dataskyddsförordning), och

2. lagen ([2018:218](https://selex.se/eli/sfs/2018/218)) med kompletterande bestämmelser till EU:s dataskyddsförordning och föreskrifter som har meddelats med stöd av den lagen.

### 3 §

Vid behandling av personuppgifter enligt denna förordning gäller lagen ([2018:218](https://selex.se/eli/sfs/2018/218)) med kompletterande bestämmelser till EU:s dataskydds-förordning och föreskrifter som har meddelats med stöd av den lagen, om inte något annat följer av denna förordning.

## Ansvar för och innehåll i djurhälsoregistret

### 4 §

Statens jordbruksverk ska föra ett djurhälsoregister.

### 5 §

Djurhälsoregistret ska innehålla uppgifter som veterinärer lämnar enligt 2 kap. [4 a §](#kap2.4a) lagen ([2009:302](https://selex.se/eli/sfs/2009/302)) om verksamhet inom djurens hälso- och sjukvård och innehålla namn och veterinärnummer på den veterinär som har lämnat uppgifterna.

## Personuppgiftsansvar

### 6 §

Jordbruksverket är personuppgiftsansvarigt för behandlingen av personuppgifter i djurhälsoregistret.

## Utlämnande av uppgifter till organisationer för avel eller djurhälsa

### 7 §

Jordbruksverket får lämna ut uppgifter i djurhälsoregistret till en organisation för avel eller djurhälsa som har fått rätt att anordna kontroll enligt [3 §](#3) 2 lagen ([2006:807](https://selex.se/eli/sfs/2006/807)) om kontroll av husdjur, m.m., om sådana uppgifter behövs för organisationens avels- eller djurhälsoarbete.

## Utlämnande av uppgifter till myndigheter

### 8 §

I förordningen ([2025:700](https://selex.se/eli/sfs/2025/700)) om myndigheters skyldigheter att lämna ut uppgifter om behandling av djur finns bestämmelser om skyldighet för Jordbruksverket att lämna ut uppgifter till andra myndigheter.

## Ändamål för behandling av personuppgifter i registret

### 9 §

Jordbruksverket får behandla personuppgifter i djurhälsoregistret för

1. sjukdoms- och läkemedelsövervakning,

2. avels- och djurhälsofrämjande arbete,

3. uppföljning, utvärdering och kvalitetssäkring av djurens hälso- och sjukvård,

4. offentlig kontroll och annan offentlig verksamhet enligt lagen ([2006:806](https://selex.se/eli/sfs/2006/806)) om provtagning på djur, m.m.,

5. tillsyn enligt lagen ([2009:302](https://selex.se/eli/sfs/2009/302)) om verksamhet inom djurens hälso- och sjukvård,

6. forskning och epidemiologiska undersökningar, och

7. sammanställning av uppgifter om läkemedelsanvändning, sjukdomsförekomst och djurhälsoläge.

### 10 §

Personuppgifter som behandlas för ändamål som anges i [9 §](#9) får också behandlas

1. för att lämna uppgifter enligt bestämmelser i lag eller förordning, eller

2. för andra ändamål, under förutsättning att uppgifterna inte behandlas på ett sätt som är oförenligt med det ändamål för vilket uppgifterna samlades in.

## Direktåtkomst till uppgifter i registret

### 11 §

Jordbruksverket får ge länsstyrelserna direktåtkomst till uppgifter i djurhälsoregistret i den utsträckning det behövs för verksamhet som avser

1. tillsyn enligt lagen ([2009:302](https://selex.se/eli/sfs/2009/302)) om verksamhet inom djurens hälso- och sjukvård, eller

2. offentlig kontroll och annan offentlig verksamhet enligt lagen ([2006:806](https://selex.se/eli/sfs/2006/806)) om provtagning på djur, m.m.

### 12 §

Jordbruksverket får ge Statens veterinärmedicinska anstalt direktåtkomst till uppgifter i djurhälsoregistret i den utsträckning det behövs för att Statens veterinärmedicinska anstalt ska kunna fullgöra sina skyldigheter enligt 2 och [2 e §](#2e)§ förordningen ([2009:1394](https://selex.se/eli/sfs/2009/1394)) med instruktion för Statens veterinärmedicinska anstalt.

### 13 §

Direktåtkomst enligt 11 eller [12 §](#12) ska vara förbehållen de personkategorier som på grund av sina arbetsuppgifter behöver ha tillgång till uppgifterna.

Vid sådan direktåtkomst har myndigheterna rätt att ta del av de personuppgifter som omfattas av åtkomsten.

### 14 §

Jordbruksverket får ge en veterinär eller en medhjälpare till veterinären direktåtkomst till sådana uppgifter som veterinären själv har lämnat till djurhälsoregistret.

### 15 §

Jordbruksverket får meddela föreskrifter om de krav på säkerhetsåtgärder som ska gälla vid direktåtkomst enligt 11-[14 §](#14)§.