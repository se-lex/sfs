---
beteckning: 2025:700
rubrik: Förordning om myndigheters skyldigheter att lämna ut uppgifter om behandling av djur
departement: Landsbygds- och infrastrukturdepartementet
utfardad_datum: 2025-06-12
ikraft_datum: 2025-10-01
publicerad_datum: 2025-06-17
pdf_url: https://svenskforfattningssamling.se/sites/default/files/sfs/2025-06/SFS2025-700.pdf
---

# Förordning om myndigheters skyldigheter att lämna ut uppgifter om behandling av djur

### 1 §

Denna förordning innehåller bestämmelser om skyldighet för Statens jordbruksverk och Statens veterinärmedicinska anstalt att lämna ut uppgifter om behandling av djur.

Förordningen är meddelad med stöd av [8 kap. 7 § regeringsformen](https://selex.se/eli/sfs/1974/152#kap8.7).

### 2 §

Bestämmelser om skyldighet för E-hälsomyndigheten att lämna upp-gifter om läkemedel för djur till Jordbruksverket och Statens veterinärmedicinska anstalt finns i förordningen ([2021:1129](https://selex.se/eli/sfs/2021/1129)) om register över förordnade läkemedel för behandling av djur och i förordningen ([2009:659](https://selex.se/eli/sfs/2009/659)) om handel med läkemedel.

### 3 §

Bestämmelser om skyldighet för veterinärer att lämna uppgifter om användning av läkemedel för behandling av djur eller om andra åtgärder för behandling av djur till Jordbruksverket finns i lagen ([2009:302](https://selex.se/eli/sfs/2009/302)) om verksamhet inom djurens hälso- och sjukvård och i förordningen ([2009:1386](https://selex.se/eli/sfs/2009/1386)) om verksamhet inom djurens hälso- och sjukvård.

### 4 §

Jordbruksverket ska lämna ut sådana uppgifter om behandling av djur som finns hos Jordbruksverket till följd av 2 kap. [2 §](#kap2.2) förordningen ([2009:1386](https://selex.se/eli/sfs/2009/1386)) om verksamhet inom djurens hälso- och sjukvård eller [13 c §](#13c) förordningen ([2009:659](https://selex.se/eli/sfs/2009/659)) om handel med läkemedel

1. till Statens veterinärmedicinska anstalt, om den myndigheten begär det,

2. till en länsstyrelse, om länsstyrelsen begär det och uppgifterna finns hos Jordbruksverket till följd av förordningen om verksamhet inom djurens hälso- och sjukvård,

3. till Europeiska läkemedelsmyndigheten i den utsträckning som krävs för att den myndigheten ska kunna sammanställa och publicera statistik över försäljning och användning av antimikrobiella läkemedel för djur, och

4. till Läkemedelsverket, E-hälsomyndigheten eller Livsmedelsverket om någon av de myndigheterna begär det och uppgifterna gäller läkemedelsbehandling av djur.

Uppgifter som lämnas ut enligt första stycket 3 får inte innehålla information som direkt pekar ut djurägaren, djurhållaren eller den som förordnat eller ordinerat läkemedlet.

### 5 §

Statens veterinärmedicinska anstalt ska lämna ut sådana uppgifter om behandling av djur som finns hos myndigheten till följd av [4 §](#4) 1 eller till följd av [13 c §](#13c) förordningen ([2009:659](https://selex.se/eli/sfs/2009/659)) om handel med läkemedel

1. till Jordbruksverket, om den myndigheten begär det,

2. till Folkhälsomyndigheten, om den myndigheten begär det och det gäller sådana uppgifter om antimikrobiella läkemedel som finns hos Statens veterinärmedicinska anstalt till följd av förordningen om handel med läkemedel,

3. till Europeiska läkemedelsmyndigheten, på Jordbruksverkets uppdrag i den utsträckning som krävs för att Europeiska läkemedelsmyndigheten ska kunna sammanställa och publicera statistik över försäljning och användning av antimikrobiella läkemedel för djur,

4. till Läkemedelsverket, om den myndigheten begär det och uppgifterna gäller läkemedelsbehandling av djur, och

5. till E-hälsomyndigheten, om den myndigheten begär det och uppgifterna gäller läkemedelsbehandling av djur.

Uppgifter som lämnas ut enligt första stycket 2, 3 eller 4 får inte innehålla information som direkt pekar ut djurägaren, djurhållaren eller den som förordnat eller ordinerat läkemedlet.

## Övergångsbestämmelser

[2025:700](https://selex.se/eli/sfs/2025/700)

1. Denna förordning träder i kraft den 1 oktober 2025.

2. Genom förordningen upphävs förordningen ([2019:573](https://selex.se/eli/sfs/2019/573)) om myndigheters skyldigheter att lämna ut uppgifter om läkemedel för djur.