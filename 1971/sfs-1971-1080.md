---
beteckning: 1971:1080
rubrik: Förordning med instruktion för granskningsnämnden för försvarsuppfinningar
departement: Industridepartementet
utfardad_datum: 1986-01-09
publicerad_datum: 2008-10-08
pdf_url: https://svenskforfattningssamling.se/sites/default/files/sfs/1986-01/SFS1971-1080.pdf
andringsforfattningar:
  - beteckning: "1986:5"
    rubrik: "Förordning (1986:5) om ändring i instruktionen (1971:1080) för gransknings- nämnden för försvarsuppfin- ningar"
    ikraft_datum: 1986-02-18
    anteckningar: "ändr. författningsrubr., 1, 2, 16, 20 §§"
  - beteckning: "1986:809"
    rubrik: "Förordning (1986:809) om ändring i förordningen (1971:1080) med instruktion för granskningsnämnden för försvarsuppfinningar"
    ikraft_datum: 1987-01-01
    anteckningar: upph. 12 §; ändr. 20 §
  - beteckning: "1988:345"
    anteckningar: upph.
---

# Förordning (1971:1080) med instruktion för granskningsnämnden för försvarsuppfinningar

## Uppgifter

### 1 §

Bestämmelser om granskningsnämndens uppgifter finns i lagen ([1971:1078](https://selex.se/eli/sfs/1971/1078)) om försvarsuppfinningar.

Nämnden skall inom sitt verksamhetsområde med uppmärksamhet följa förhållandena inom landet samt, såvitt möjligt, i de andra nordiska länderna och utlandet i övrigt. Nämnden skall hos regeringen föreslå de författningsändringar eller andra åtgärder som är påkallade eller i övrigt lämpliga. Förordning ([1986:5](https://selex.se/eli/sfs/1986/5)).

### 2 §

Nämnden skall varje år före den 1 september avge berättelse till chefen för industridepartementet om verksamheten under det senaste budgetåret. Förordning ([1986:5](https://selex.se/eli/sfs/1986/5)).

### 3 §

Nämnden skall på begäran tillhandagå andra myndigheter med de upplysningar och det biträde som den kan lämna. Av andra myndigheter äger den erhålla de upplysningar och det biträde som fordras för dess verksamhet och kan lämnas av myndigheterna.

## Organisation

### 4 §

Bestämmelser om nämndens sammansättning finns i lagen ([1971:1078](https://selex.se/eli/sfs/1971/1078)) om försvarsuppfinningar.

### 5 §

Hos nämnden finns en sekreterare.

I mån av behov och tillgång på medel får nämnden anlita experter och sakkunniga samt arbetsbiträde.

## Ärendenas handläggning

### 6 §

Ärende avgöres av nämnden i plenum. Bestämmelser om beslutförhet och omröstning till beslut finns i lagen ([1971:1078](https://selex.se/eli/sfs/1971/1078)) om försvarsuppfinningar.

I arbetsordning eller genom särskilt beslut får nämnden överlämna åt ordföranden eller sekreteraren att avgöra annat ärende än sådant som avses i [2 §](#2) lagen ([1971:1078](https://selex.se/eli/sfs/1971/1078)) om försvarsuppfinningar, om ärendet icke är av sådan beskaffenhet att prövningen bör ankomma på nämnden i plenum.

### 7 §

Nämnden sammanträder så ofta ordföranden finner det behövligt eller när någon av nämndens övriga ledamöter begär det.

### 8 §

Sammanträde med nämnden hålles i Stockholm, om särskilda skäl ej föranleder att det hålles på annan ort.

### 9 §

Ärende avgöres efter föredragning som ankommer på sekreteraren eller på särskilt förordnad föredragande. I arbetsordning eller genom särskilt beslut får medges att ärende som handlägges enligt [6 §](#6) andra stycket avgöres utan föredragning.

Ordföranden får själv övertaga beredning och föredragning av ärende.

### 10 §

När ärende som berör statlig myndighets eller institutions verksamhetsområde föredrages och prövas, får representant för myndigheten eller institutionen närvara och deltaga i överläggningen.

### 11 §

Vid nämndens sammanträden föres protokoll.

Protokollet justeras av ordföranden.

### 13 §

Ordföranden eller sekreteraren får infordra förklaring, upplysning eller yttrande i ärende hos nämnden.

### 14 §

Nämnden skall utan dröjsmål fatta beslut i fråga, huruvida uppfinning skall hållas hemlig eller meddelat förordnande om hemlighållande skall bestå.

### 15 §

Beslut enligt lagen ([1971:1078](https://selex.se/eli/sfs/1971/1078)) om försvarsuppfinningar skall ofördröjligen delges den som beslutet rör.

## Tjänstetillsättning

### 16 §

Nämndens ledamöter och ersättare för dem förordnas för högst tre år.

Bland ledamöterna förordnar regeringen en att vara vice ordförande. Förordning ([1986:5](https://selex.se/eli/sfs/1986/5)).

### 17 §

Sekreteraren antages av nämnden.

## Övriga bestämmelser

### 18 §

Hos nämnden föres diarier över ärenden och inkommande handlingar.

### 19 §

Ordföranden skall övervaka, att nämndens arbete bedrives i föreskriven ordning och med största möjliga skyndsamhet.

### 20 §

Av skrivelser till regeringen eller ett statsråd skall framgå vem som har fattat det beslut som skrivelsen avser, vem som i övrigt har varit närvarande vid den slutliga handläggningen av ärendet och vem som har varit föredragande. Förordning ([1986:809](https://selex.se/eli/sfs/1986/809)).