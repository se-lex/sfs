---
beteckning: 1971:289
rubrik: Lag om allmänna förvaltningsdomstolar
departement: Justitiedepartementet
utfardad_datum: 1971-06-04
publicerad_datum: 2025-06-16
forarbeten: "Prop. 1971:30, KU 36, rskr 222"
pdf_url: https://svenskforfattningssamling.se/sites/default/files/sfs/1971-06/SFS1971-289.pdf
---

# Lag om allmänna förvaltningsdomstolar

### 1 §

Högsta förvaltningsdomstolen är enligt regeringsformen högsta allmänna förvaltningsdomstol. Den har sitt säte i Stockholm.

Kammarrätterna är allmänna förvaltningsdomstolar närmast under Högsta förvaltningsdomstolen.

Kammarrätterna är Kammarrätten i Stockholm, Kammarrätten i Göteborg, Kammarrätten i Sundsvall och Kammarrätten i Jönköping.

Förvaltningsrätterna är allmänna förvaltningsdomstolar närmast under kammarrätterna. Regeringen meddelar föreskrifter om förvaltningsrätternas domkretsar. Lag ([2010:1398](https://selex.se/eli/sfs/2010/1398)).

## Högsta förvaltningsdomstolen

### 2 §

Högsta förvaltningsdomstolen prövar

1. överklaganden av en kammarrätts beslut enligt förvaltningsprocesslagen ([1971:291](https://selex.se/eli/sfs/1971/291)),

2. överklaganden av andra beslut i förvaltningsärenden som enligt lag ska göras till domstolen, och

3. ansökningar om resning och återställande av försutten tid i andra fall än som anges i [8 §](#8).

Högsta förvaltningsdomstolen prövar som första domstol om ett justitieråd i Högsta domstolen ska skiljas eller avstängas från sin anställning eller vara skyldig att genomgå läkarundersökning. Högsta förvaltningsdomstolen är i övrigt första domstol i mål beträffande vilka detta föreskrivs i lag. Lag ([2018:415](https://selex.se/eli/sfs/2018/415)).

### 3 §

I Högsta förvaltningsdomstolen ska det finnas fjorton justitieråd eller det högre antal som behövs. Justitieråden ska vara lagfarna. De får inte inneha eller utöva något annat ämbete.

Ett av justitieråden ska vara domstolens ordförande.

Den som har avgått med ålderspension från sin anställning som justitieråd får förordnas att tillfälligt tjänstgöra i Högsta förvaltningsdomstolen när det finns behov av det på grund av att

1. ett justitieråd med anledning av sjukdom eller därmed jämförlig omständighet inte kan tjänstgöra i domstolen,

2. ett justitieråds tjänstgöring har upphört och ett nytt justitieråd inte har tillträtt, eller

3. handläggningen av ett eller flera mål vid domstolen under en begränsad tid tar stora resurser i anspråk.

Ett förordnande enligt tredje stycket får gälla i högst sex månader. Om det finns särskilda skäl får förordnandet förlängas med högst sex månader i taget.

Det som i lag eller annan författning föreskrivs om justitieråd ska tillämpas även på den som enligt tredje stycket tillfälligt tjänstgör i Högsta förvaltningsdomstolen.

Högsta förvaltningsdomstolen får förordna den som är justitieråd i Högsta domstolen att tjänstgöra i Högsta förvaltningsdomstolen. Lag ([2023:771](https://selex.se/eli/sfs/2023/771)).

### 4 §

Högsta förvaltningsdomstolen får vara indelad i avdelningar. Om Högsta förvaltningsdomstolen är indelad i avdelningar, är Högsta förvaltningsdomstolens ordförande även ordförande på en avdelning. Ett av de övriga justitieråden är ordförande på annan avdelning. Lag ([2010:1398](https://selex.se/eli/sfs/2010/1398)).

### 4 a §

Rätten ska, om inte annat följer av andra och tredje styckena eller [4 b §](#4b) andra stycket, bestå av minst fem ledamöter vid prövning av själva saken i

1. mål där prövningstillstånd har beviljats av Högsta förvaltningsdomstolen,

2. mål där Högsta förvaltningsdomstolen är första domstolsinstans,

3. mål som avses i [35 §](#35) tredje stycket förvaltningsprocesslagen ([1971:291](https://selex.se/eli/sfs/1971/291)), och

4. mål om resning eller återställande av försutten tid, om prövningen inte är enkel.

I mål som avses i första stycket är rätten domför med fyra ledamöter om tre av dessa är ense om slutet.

I mål om rättsprövning enligt lagen ([2006:304](https://selex.se/eli/sfs/2006/304)) om rättsprövning av vissa regeringsbeslut får rätten bestå av tre eller fyra ledamöter om det är fråga om att avvisa en för sent inkommen ansökan eller om prövningen annars är enkel.

När Högsta förvaltningsdomstolen avger ett sådant yttrande som avses i [2 §](#2) lagen ([1974:579](https://selex.se/eli/sfs/1974/579)) om handläggningen av nådeärenden ska rätten bestå av minst tre ledamöter. Lag ([2010:1398](https://selex.se/eli/sfs/2010/1398)).

### 4 b §

I andra fall än sådana som avses i [4 a §](#4a) beslutar Högsta förvaltningsdomstolen för varje mål eller ärende hur många ledamöter som ska ingå i rätten.

Det som sägs i första stycket gäller även vid prövning av

1. frågor om beviljande av prövningstillstånd i kammarrätt, och

2. överklagade beslut enligt vilka ett överklagande har avvisats som för sent inkommet. Lag ([2010:1398](https://selex.se/eli/sfs/2010/1398)).

### 4 c §

Fler än sju ledamöter får inte ingå i rätten, om inte annat följer av [5 §](#5). Lag ([2009:345](https://selex.se/eli/sfs/2009/345)).

### 4 d §

Om rätten består av fler än en ledamot ska den ordinarie ledamot som har högst befattning vara rättens ordförande. Bland ordinarie ledamöter med samma befattning ska den som har längst anställningstid vara ordförande. Lag ([2018:415](https://selex.se/eli/sfs/2018/415)).

### 5 §

Om det vid överläggning till dom eller beslut framkommer att den mening som råder i rätten avviker från en rättsgrundsats eller lagtolkning, som förut varit antagen av Högsta förvaltningsdomstolen, får rätten besluta att målet eller, om det är lämpligt, en viss fråga i målet ska avgöras av Högsta förvaltningsdomstolen i dess helhet. Ett sådant beslut får också meddelas om det i annat fall är av särskild betydelse för rättstillämpningen att målet eller en viss fråga avgörs av Högsta förvaltningsdomstolen i dess helhet.

Om det i olika domar eller beslut av Högsta förvaltningsdomstolen har kommit till uttryck mot varandra stridande åsikter i fråga om en viss rättsgrundsats eller lagtolkning, gäller första stycket första meningen endast om rätten finner att den rådande meningen avviker från den dom eller det beslut som meddelades senast.

När ett mål eller en fråga avgörs av Högsta förvaltningsdomstolen i dess helhet ska alla justitieråd som inte har förhinder delta i avgörandet. Lag ([2010:1398](https://selex.se/eli/sfs/2010/1398)).

### 5 a §

Om rätten består av fler än två ledamöter och en av dessa får förhinder sedan handläggningen har påbörjats, är rätten ändå domför. Lag ([2009:345](https://selex.se/eli/sfs/2009/345)).

### 6 §

När Högsta förvaltningsdomstolen behandlar en ansökan om resning i ett mål eller ärende som har avgjorts av Högsta förvaltningsdomstolen, får inte någon ledamot som deltagit i det tidigare avgörandet ingå i rätten, om ett tillräckligt antal ledamöter ändå finns tillgängligt inom domstolen. Lag ([2010:1398](https://selex.se/eli/sfs/2010/1398)).

### 7 §

För beredning och föredragning av mål i Högsta förvaltningsdomstolen finns hos domstolen särskilda tjänstemän. Lag ([2010:1398](https://selex.se/eli/sfs/2010/1398)).

## Kammarrätterna

### 8 §

En kammarrätt prövar

1. överklaganden som enligt lag eller annan författning ska göras till domstolen,

2. mål om ersättning för kostnader enligt skatteförfarandelagen ([2011:1244](https://selex.se/eli/sfs/2011/1244)) i den utsträckning som är föreskrivet i den lagen,

3. sådana ansökningar om resning i mål eller ärenden som enligt [11 kap. 13 § regeringsformen](https://selex.se/eli/sfs/1974/152#kap11.13) ska prövas av förvaltningsdomstol, om målet eller ärendet slutligt avgjorts av en förvaltningsrätt eller förvaltningsmyndighet, och

4. ansökningar om återställande av försutten tid för överklagande eller därmed jämförbar åtgärd till en förvaltningsrätt, kammarrätt eller förvaltningsmyndighet.

Regeringen meddelar föreskrifter om kammarrätternas domkretsar. Lag ([2013:85](https://selex.se/eli/sfs/2013/85)).

### 8 a §

Förekommer det vid mer än en kammarrätt flera mål som har nära samband med varandra, får målen handläggas vid en av kammarrätterna, om det kan göras utan avsevärd olägenhet för någon part.

En kammarrätt får, om det finns särskilda skäl och det kan göras utan avsevärd olägenhet för någon part, lämna över ett mål till en annan kammarrätt som får handlägga sådana mål.

En kammarrätt får också, om det behövs av hänsyn till domstolens handläggningstider och det kan göras utan avsevärd olägenhet för någon part, lämna över ett eller flera mål till en annan kammarrätt som får handlägga sådana mål.

Regeringen kan med stöd av [8 kap. 7 § regeringsformen](https://selex.se/eli/sfs/1974/152#kap8.7) meddela närmare föreskrifter om överlämnande av mål mellan kammarrätter. Lag ([2024:702](https://selex.se/eli/sfs/2024/702)).

### 9 §

Innefattar besvär även fråga, som det ankommer på regeringen att avgöra, och finner kammarrätten frågorna ej böra avgöras var för sig, skall kammarrätten med eget utlåtande överlämna målet till regeringens prövning.

### 10 §

I varje kammarrätt ska det finnas en kammarrättspresident, en eller flera kammarrättslagmän samt kammarrättsråd av vilka en eller flera ska vara vice ordförande. De ska vara lagfarna. Lag ([2010:1398](https://selex.se/eli/sfs/2010/1398)).

### 11 §

En kammarrätt får vara indelad i avdelningar. Chef för en avdelning är presidenten eller en lagman.

Bestämmelser om särskild sammansättning av kammarrätten vid behandling av vissa mål finns i fastighetstaxeringslagen ([1979:1152](https://selex.se/eli/sfs/1979/1152)), lagen ([2010:1882](https://selex.se/eli/sfs/2010/1882)) om åldersgränser för film som ska visas offentligt och lagen ([2022:482](https://selex.se/eli/sfs/2022/482)) om elektronisk kommunikation. Bestämmelser om särskild sammansättning vid behandling av mål om laglighetsprövning enligt [13 kap. kommunallagen](https://selex.se/eli/sfs/1991/900) ([2017:725](https://selex.se/eli/sfs/2017/725)) finns i [13 a §](#13a). Lag ([2022:488](https://selex.se/eli/sfs/2022/488)).

### 12 §

En kammarrätt är domför med tre lagfarna ledamöter. Fler än fyra lagfarna ledamöter får inte ingå i rätten.

När det är särskilt föreskrivet att nämndemän ska ingå i rätten är en kammarrätt domför med tre lagfarna ledamöter och två nämndemän. Fler än fyra lagfarna ledamöter och tre nämndemän får inte ingå i rätten.

Om en av de lagfarna ledamöterna eller en av nämndemännen får förhinder sedan handläggningen har påbörjats, är rätten ändå domför.

En kammarrätt är domför utan nämndemän

1. vid prövning av överklagande av beslut som inte innebär att målet avgörs,

2. vid förordnande om saken i avvaktan på målets avgörande och vid annan åtgärd som endast avser målets beredande, och

3. vid beslut genom vilket domstolen skiljer sig från målet utan att detta har prövats i sak.

Om ett mål som avses i andra stycket handläggs gemensamt med ett annat mål, får nämndemän delta vid handläggningen även av det senare målet.

Bestämmelser om domförhet vid behandling av vissa mål finns i fastighetstaxeringslagen ([1979:1152](https://selex.se/eli/sfs/1979/1152)), lagen ([2010:1882](https://selex.se/eli/sfs/2010/1882)) om åldersgränser för film som ska visas offentligt och lagen ([2022:482](https://selex.se/eli/sfs/2022/482)) om elektronisk kommunikation. Bestämmelser om domförhet vid behandling av mål om laglighetsprövning enligt [13 kap. kommunallagen](https://selex.se/eli/sfs/1991/900) ([2017:725](https://selex.se/eli/sfs/2017/725)) finns i [13 a §](#13a).

Vid behandling av frågor om prövningstillstånd är kammarrätten domför med två lagfarna ledamöter, om de är ense om slutet. Detsamma gäller vid behandling av andra frågor i mål där prövningstillstånd krävs för prövning av ett överklagande, om frågorna behandlas före eller i samband med frågan om prövningstillstånd. Ett prövningstillstånd som inte är begränsat enligt [34 a §](#34a) tredje stycket förvaltningsprocesslagen ([1971:291](https://selex.se/eli/sfs/1971/291)) får meddelas av en lagfaren ledamot, om frågan är enkel.

Vid behandling av en fråga om avvisning av ett överklagande på grund av att det har kommit in för sent är kammarrätten domför med två lagfarna ledamöter, om de är ense om slutet.

Vid beslut om avskrivning av ett mål efter en återkallelse är kammarrätten domför med en lagfaren ledamot.

Åtgärder som endast avser beredandet av ett mål får utföras av en lagfaren ledamot i kammarrätten eller, om åtgärderna inte är av sådant slag att de bör förbehållas lagfarna ledamöter, av någon annan som har tillräcklig kunskap och erfarenhet och som är anställd vid en allmän förvaltningsdomstol, en allmän domstol eller en hyresnämnd. Regeringen kan med stöd av [8 kap. 7 § regeringsformen](https://selex.se/eli/sfs/1974/152#kap8.7) meddela närmare föreskrifter om detta. Lag ([2022:488](https://selex.se/eli/sfs/2022/488)).

### 13 §

Regeringen eller den myndighet som regeringen bestämmer skall fastställa hur många nämndemän som skall finnas i kammarrättens domkrets för tjänstgöring i kammarrätten. Regeringen eller myndigheten skall vidare för varje län inom domkretsen fastställa det antal nämndemän som skall utses. Kammarrätten fördelar tjänstgöringen mellan nämndemännen efter samråd med dem. Lag ([1983:372](https://selex.se/eli/sfs/1983/372)).

### 13 a §

En kammarrätt ska vid behandling av mål om laglighetsprövning enligt [13 kap. kommunallagen](https://selex.se/eli/sfs/1991/900) ([2017:725](https://selex.se/eli/sfs/2017/725)) bestå av tre lagfarna ledamöter och två sådana särskilda ledamöter som anges i [13 b §](#13b).

Om en av ledamöterna får förhinder sedan handläggningen har påbörjats, är rätten ändå domför om tre av de kvarvarande ledamöterna är ense om slutet.

En kammarrätt är domför utan särskilda ledamöter i sådana fall som anges i [12 §](#12) fjärde stycket och vid prövning av mål som är av enkel beskaffenhet. Lag ([2018:1959](https://selex.se/eli/sfs/2018/1959)).

### 13 b §

Regeringen eller den myndighet som regeringen bestämmer förordnar för viss tid särskilda ledamöter för varje kammarrätt. De särskilda ledamöterna ska ha god kännedom om kommunal verksamhet.

Om det medan en särskild ledamot deltar i behandlingen av ett mål inträffar en omständighet som medför att förordnandet upphör att gälla, ska förordnandet ändå gälla i det pågående målet.

Kammarrätten fördelar tjänstgöringen mellan de särskilda ledamöterna efter samråd med dem. Lag ([2013:85](https://selex.se/eli/sfs/2013/85)).

### 13 c §

Om kammarrätten består av fler än en lagfaren ledamot gäller följande i fråga om rättens ordförande.

Behörig att vara ordförande är den som

1. är eller har varit ordinarie domare i kammarrätt, eller

2. regeringen för en viss tid har anställt som kammarrättspresident, kammarrättslagman eller kammarrättsråd tillika vice ordförande på avdelning.

Den av de behöriga ledamöterna som har högst befattning ska vara ordförande. Bland behöriga ledamöter med samma befattning ska den som har längst tjänstgöringstid vara ordförande. Om det finns särskilda skäl får någon annan av de behöriga ledamöterna än den som har högst befattning eller längst tjänstgöringstid vara ordförande. Lag ([2018:415](https://selex.se/eli/sfs/2018/415)).

## Förvaltningsrätterna

### 14 §

Om det i lag eller annan författning föreskrivs att talan ska väckas vid eller beslut överklagas till allmän förvaltningsdomstol, ska det göras vid en förvaltningsrätt.

Ett beslut ska överklagas till den förvaltningsrätt inom vars domkrets ärendet först prövats, om det inte för ett visst slag av mål föreskrivs annat i lag eller förordning.

Förekommer det vid mer än en förvaltningsrätt flera mål som har nära samband med varandra, får målen handläggas vid en av förvaltningsrätterna om det kan göras utan avsevärd olägenhet för någon part.

En förvaltningsrätt får, om det finns särskilda skäl och det kan göras utan avsevärd olägenhet för någon part, lämna över ett mål till en annan förvaltningsrätt som får handlägga sådana mål.

En förvaltningsrätt får också, om det behövs av hänsyn till domstolens handläggningstider och det kan göras utan avsevärd olägenhet för någon part, lämna över ett eller flera mål till en annan förvaltningsrätt som får handlägga sådana mål.

Regeringen kan med stöd av [8 kap. 7 § regeringsformen](https://selex.se/eli/sfs/1974/152#kap8.7) meddela närmare föreskrifter om överlämnande av mål mellan förvaltningsrätter. Lag ([2024:702](https://selex.se/eli/sfs/2024/702)).

### 14 a §

Innefattar ett överklagande även en fråga som det ankommer på regeringen att avgöra ska förvaltningsrätten överlämna målet till kammarrätten för handläggning enligt [9 §](#9). Lag ([2009:773](https://selex.se/eli/sfs/2009/773)).

### 15 §

I en förvaltningsrätt ska det finnas en lagman.

Om regeringen inte bestämmer något annat ska det i en förvaltningsrätt även finnas en eller flera rådmän. I de förvaltningsrätter som regeringen bestämmer ska det också finnas en eller flera chefsrådmän.

Lagmän, chefsrådmän och rådmän ska vara lagfarna. Lag ([2013:85](https://selex.se/eli/sfs/2013/85)).

### 16 §

En förvaltningsrätt får vara indelad i avdelningar. Chef för en avdelning är lagmannen eller en chefsrådman.

Om särskild sammansättning av förvaltningsrätt vid behandling av mål om fastighetstaxering finns bestämmelser i fastighetstaxeringslagen ([1979:1152](https://selex.se/eli/sfs/1979/1152)). Lag ([2009:773](https://selex.se/eli/sfs/2009/773)).

### 17 §

En förvaltningsrätt är domför med en lagfaren domare och tre nämndemän, om inte annat följer av 17 b eller [18 §](#18). Om en av nämndemännen får förhinder sedan handläggningen har påbörjats, är rätten domför med en lagfaren domare och två nämndemän.

Om det finns skäl för det med hänsyn till målets omfattning eller svårighetsgrad, får antalet lagfarna domare utökas med en utöver vad som följer av första stycket. Detsamma gäller i fråga om antalet nämndemän. Om någon eller några av ledamöterna får förhinder sedan handläggningen har påbörjats gäller första stycket andra meningen i fråga om domförhet.

Bestämmelser om domförhet vid behandling av vissa mål finns, förutom i [18 §](#18), i fastighetstaxeringslagen ([1979:1152](https://selex.se/eli/sfs/1979/1152)), lagen ([2010:1882](https://selex.se/eli/sfs/2010/1882)) om åldersgränser för film som ska visas offentligt och lagen ([2022:482](https://selex.se/eli/sfs/2022/482)) om elektronisk kommunikation. Lag ([2022:488](https://selex.se/eli/sfs/2022/488)).

### 17 a §

Regeringen eller den myndighet som regeringen bestämmer ska fastställa hur många nämndemän som ska finnas inom varje förvaltningsrätts domkrets för tjänstgöring i domstolen.

Förvaltningsrätten ska fördela tjänstgöringen mellan nämndemännen efter samråd med dem. Lag ([2018:1959](https://selex.se/eli/sfs/2018/1959)).

### 17 b §

Förvaltningsrätten ska vid behandling av mål om laglighetsprövning enligt [13 kap. kommunallagen](https://selex.se/eli/sfs/1991/900) ([2017:725](https://selex.se/eli/sfs/2017/725)) bestå av en lagfaren domare och två sådana särskilda ledamöter som anges i [17 c §](#17c).

Förvaltningsrätten är domför utan särskilda ledamöter i sådana fall som anges i [18 §](#18) första och andra styckena samt fjärde stycket 1.

Om det finns skäl för det med hänsyn till målets omfattning eller svårighetsgrad, får antalet lagfarna domare utökas med en utöver vad som följer av första stycket. Detsamma gäller i fråga om antalet särskilda ledamöter. Lag ([2018:1959](https://selex.se/eli/sfs/2018/1959)).

### 17 c §

Regeringen eller den myndighet som regeringen bestämmer förordnar för viss tid särskilda ledamöter för varje förvaltningsrätt. De särskilda ledamöterna ska ha god kännedom om kommunal verksamhet.

Om det medan en särskild ledamot deltar i behandlingen av ett mål inträffar en omständighet som medför att förordnandet upphör att gälla, ska förordnandet ändå gälla i det pågående målet.

Förvaltningsrätten fördelar tjänstgöringen mellan de särskilda ledamöterna efter samråd med dem. Lag ([2018:1959](https://selex.se/eli/sfs/2018/1959)).

### 18 §

En förvaltningsrätt är domför med en lagfaren domare ensam

1. vid åtgärder som endast avser måls beredande,

2. vid förhör med vittne eller sakkunnig som begärts av en annan förvaltningsrätt,

3. vid beslut som endast avser rättelse av felräkning, felskrivning eller annat uppenbart förbiseende, och

4. vid annat beslut som inte innefattar slutligt avgörande av mål.

Om det inte är påkallat av särskild anledning att målet prövas av fullsutten rätt, är en förvaltningsrätt domför med en lagfaren domare ensam vid beslut som inte innefattar prövning av målet i sak.

Åtgärder som endast avser beredandet av ett mål och som inte är av sådant slag att de bör förbehållas lagfarna domare, får utföras av någon annan som har tillräcklig kunskap och erfarenhet och som är anställd vid en allmän förvaltningsdomstol, en allmän domstol eller en hyresnämnd. Regeringen kan med stöd av [8 kap. 7 § regeringsformen](https://selex.se/eli/sfs/1974/152#kap8.7) meddela närmare föreskrifter om detta.

Vad som sägs i andra stycket gäller även vid avgörande i sak av

1. mål av enkel beskaffenhet,

2. mål om bevissäkring och betalningssäkring enligt skatteförfarandelagen ([2011:1244](https://selex.se/eli/sfs/2011/1244)), om besiktning enligt fastighetstaxeringslagen ([1979:1152](https://selex.se/eli/sfs/1979/1152)), om en uppgifts eller handlings undantagande från kontroll enligt skatteförfarandelagen eller någon annan skatteförfattning,

3. mål om omedelbart omhändertagande enligt 6 och [6 a §](#6a)§ lagen ([1990:52](https://selex.se/eli/sfs/1990/52)) med särskilda bestämmelser om vård av unga, mål om vård vid en låsbar enhet enligt [15 b §](#15b) samma lag, mål om avskildhet enligt [15 c §](#15c) samma lag, mål om vård i enskildhet enligt [15 d §](#15d) samma lag, mål om tillfälligt flyttningsförbud enligt [27 §](#27) samma lag, mål om tillfälligt utreseförbud enligt [31 d §](#31d) samma lag, mål om omedelbar insats enligt 4 kap. [1 §](#kap4.1) lagen ([2024:79](https://selex.se/eli/sfs/2024/79)) om placering av barn i skyddat boende, mål om omedelbart omhändertagande enligt [13 §](#13) lagen ([1988:870](https://selex.se/eli/sfs/1988/870)) om vård av missbrukare i vissa fall, mål om vård i enskildhet enligt [34 a §](#34a) samma lag, mål om avskildhet enligt [34 b §](#34b) samma lag, mål om vård vid en låsbar enhet enligt [14 §](#14) lagen ([1998:603](https://selex.se/eli/sfs/1998/603)) om verkställighet av sluten ungdomsvård, mål om vård i enskildhet enligt [14 a §](#14a) samma lag, mål om avskildhet enligt [17 §](#17) samma lag, mål om tillfällig isolering enligt [5 kap. 3 § smittskyddslagen](https://selex.se/eli/sfs/2004/168#kap5.3) ([2004:168](https://selex.se/eli/sfs/2004/168)), mål enligt [12 §](#12) första stycket och [33 §](#33) lagen ([1991:1128](https://selex.se/eli/sfs/1991/1128)) om psykiatrisk tvångsvård, mål enligt [18 §](#18) första stycket 3-5 och 9 när det gäller de fall då vården inte har förenats med särskild utskrivningsprövning eller 6 lagen ([1991:1129](https://selex.se/eli/sfs/1991/1129)) om rättspsykiatrisk vård, mål om förvar och uppsikt enligt utlänningslagen ([2005:716](https://selex.se/eli/sfs/2005/716)), mål enligt strafftidslagen ([2018:1251](https://selex.se/eli/sfs/2018/1251)), mål enligt fängelselagen ([2010:610](https://selex.se/eli/sfs/2010/610)) och mål enligt lagen ([1963:193](https://selex.se/eli/sfs/1963/193)) om samarbete med Danmark, Finland, Island och Norge angående verkställighet av straff m.m.,

4. mål enligt folkbokföringsförfattningarna, mål om preliminär skatt eller om anstånd med att betala skatt eller avgifter enligt skatteförfattningarna,

5. mål enligt lagen ([2016:1145](https://selex.se/eli/sfs/2016/1145)) om offentlig upphandling, lagen ([2016:1146](https://selex.se/eli/sfs/2016/1146)) om upphandling inom försörjningssektorerna, lagen ([2016:1147](https://selex.se/eli/sfs/2016/1147)) om upphandling av koncessioner, lagen ([2011:1029](https://selex.se/eli/sfs/2011/1029)) om upphandling på försvars- och säkerhetsområdet eller lagen ([2022:760](https://selex.se/eli/sfs/2022/760)) om upphandling av fonder till premiepensionens fondtorg,

6. mål som avser en fråga av betydelse för inkomstbeskattningen, dock endast om värdet av vad som yrkas i målet uppenbart inte överstiger hälften av prisbasbeloppet enligt [2 kap. 6 och 7 §§ socialförsäkringsbalken](https://selex.se/eli/sfs/2010/110#kap2.6),

7. mål enligt lagen ([2004:629](https://selex.se/eli/sfs/2004/629)) om trängselskatt,

8. mål enligt lagen ([2008:962](https://selex.se/eli/sfs/2008/962)) om valfrihetssystem och lagen ([2023:704](https://selex.se/eli/sfs/2023/704)) om auktorisationssystem i fråga om tjänster för elektronisk identifiering och för digital post,

9. mål enligt lagen ([2024:954](https://selex.se/eli/sfs/2024/954)) med kompletterande bestämmelser till EU:s förordning om digitala tjänster som avser en

a) inspektion,

b) prövning av om en handling skyddas av advokatsekretess enligt 3 kap. [14 §](#kap3.14) samma lag, eller

c) tillfällig begränsning av mottagarnas tillgång till en tjänst eller ett onlinegränssnitt, och

10. mål om betalningssäkring enligt socialförsäkringsbalken eller lagen ([2008:145](https://selex.se/eli/sfs/2008/145)) om statligt tandvårdsstöd. Lag ([2025:670](https://selex.se/eli/sfs/2025/670)).

### 18 a §

Om förvaltningsrätten består av fler än en lagfaren domare gäller följande i fråga om rättens ordförande.

Behörig att vara ordförande är den som

1. är eller har varit ordinarie domare i förvaltningsrätt eller kammarrätt, eller

2. regeringen för en viss tid har anställt som lagman eller chefsrådman i förvaltningsrätt.

Den av de behöriga domarna som har högst befattning ska vara ordförande. Bland behöriga domare med samma befattning ska den som har längst tjänstgöringstid vara ordförande. Om det finns särskilda skäl får någon annan av de behöriga domarna än den som har högst befattning eller längst tjänstgöringstid vara ordförande. Lag ([2018:415](https://selex.se/eli/sfs/2018/415)).

## Vissa bestämmelser om kammarrätt och förvaltningsrätt

### 19 §

Nämndemän utses genom val. Val förrättas av regionfullmäktige. I Gotlands län förrättas val av kommunfullmäktige i Gotlands kommun.

Valet ska vara proportionellt, om det begärs av minst så många väljande som motsvarar det tal man får om samtliga väljandes antal delas med det antal personer valet avser ökat med 1. Om förfarandet vid sådant proportionellt val finns bestämmelser i lagen ([2022:629](https://selex.se/eli/sfs/2022/629)) om proportionella val i kommuner och regioner.

Regeringen får för ett visst län besluta att nämndemän i kammarrätt ska väljas bland dem som för samma tjänstgöringstid har utsetts till nämndemän i hovrätt. En nämndeman i hovrätt får även i annat fall, om han eller hon är behörig, tjänstgöra som nämndeman i den kammarrätt inom vars domkrets han eller hon är folkbokförd.

Vid val av nämndemän ska eftersträvas att nämndemannakåren får en allsidig sammansättning med hänsyn till ålder, kön, etnisk bakgrund och yrke. Om det finns flera alternativa sätt att uppnå en allsidig sammansättning, bör de personer väljas som inte tidigare tjänstgjort som nämndemän eller som tjänstgjort kortast tid. Lag ([2022:633](https://selex.se/eli/sfs/2022/633)).

### 20 §

Valbar till nämndeman är varje svensk medborgare som är folkbokförd i det län eller den del av länet som hör till kammarrättens eller förvaltningsrättens domkrets och som inte är underårig, är i konkurstillstånd eller har förvaltare enligt [11 kap. 7 § föräldrabalken](https://selex.se/eli/sfs/1949/381#kap11.7).

Den som är anställd vid en domstol, Skatteverket, en länsstyrelse, Försäkringskassan, Migrationsverket eller Transportstyrelsen får inte vara nämndeman. Detsamma gäller en lagfaren domare, åklagare, polisman och advokat eller någon annan som har till yrke att föra andras talan inför domstol.

Ingen får samtidigt vara nämndeman i en kammarrätt och i en förvaltningsrätt.

Till nämndeman får endast den utses som med hänsyn till omdömesförmåga, självständighet, laglydnad och övriga omständigheter är lämplig för uppdraget.

Den som har fyllt sextio år eller uppger något giltigt hinder är inte skyldig att ta emot uppdrag som nämndeman. Den som har avgått som nämndeman är inte skyldig att ta emot nytt uppdrag förrän efter fyra år.

Domstolen ska kontrollera behörigheten och, i fråga om laglydnad, lämpligheten hos den som har utsetts till nämndeman. Lag ([2016:1](https://selex.se/eli/sfs/2016/1)).

### 20 a §

En nämndeman har rätt till ledighet från anställning i den utsträckning som behövs för att han eller hon skall kunna utföra sitt uppdrag. Lag ([2006:851](https://selex.se/eli/sfs/2006/851)).

### 21 §

En nämndeman utses för fyra år. Den som har fyllt sextio år får avgå som nämndeman. Domstolen får entlediga en nämndeman som visar giltigt hinder.

Domstolen ska entlediga en nämndeman som genom att begå brott eller på annat sätt har visat sig olämplig för uppdraget.

Om en nämndeman inte längre är valbar eller behörig upphör nämndemannens uppdrag. Fullmäktige får dock besluta att en nämndeman som till följd av ändrad folkbokföring inte längre är valbar får ha kvar sitt uppdrag under resten av tjänstgöringstiden.

Om en nämndemans uppdrag upphör under tjänstgöringstiden utses en ny nämndeman för den tid som återstår. Ändras antalet nämndemän inom domkretsen får en nytillträdande nämndeman utses för kortare tid än som följer av första stycket. Lag ([2014:905](https://selex.se/eli/sfs/2014/905)).

### 22 §

Domstolen får stänga av en nämndeman från tjänstgöringen om han eller hon

1. är föremål för ett ärende om entledigande,

2. är föremål för förundersökning eller står under åtal för ett brott som vid fällande dom kan antas leda till entledigande, eller

3. i övrigt uppvisar ett beteende eller ett tillstånd som bedöms skada allmänhetens förtroende för rättskipningen.

Ett beslut om avstängning enligt första stycket 3 skall gälla för viss tid, dock högst sex månader.  Lag ([2006:851](https://selex.se/eli/sfs/2006/851)).

### 23 §

Beslut om entledigande och avstängning av nämndemän får överklagas till en särskild statlig nämnd. Nämndens beslut får inte överklagas.

Regeringen meddelar föreskrifter om nämnden. Lag ([2006:851](https://selex.se/eli/sfs/2006/851)).

### 24 §

En nämndeman som entledigats eller avgått är, om han eller hon alltjämt är valbar, skyldig att fullgöra uppdraget till dess domstolen fått besked om att annan blivit vald samt att även därefter tjänstgöra vid fortsatt behandling av mål i vars handläggning han eller hon tidigare har deltagit. Detta gäller dock inte den som entledigats enligt [21 §](#21) andra stycket eller som avgått sedan ett ärende om sådant entledigande eller om avstängning har inletts. Lag ([2006:851](https://selex.se/eli/sfs/2006/851)).

## Gemensamma bestämmelser

### 26 §

I fråga om omröstning i allmän förvaltningsdomstol gäller bestämmelserna i 16 och [29 kap. rättegångsbalken](https://selex.se/eli/sfs/1942/740) om omröstning i tillämpliga delar. Lag ([1997:392](https://selex.se/eli/sfs/1997/392)).

### 27 §

Allmän förvaltningsdomstol sammanträder på den ort där den har sitt säte eller där avdelning  av domstolen är förlagd. När det föreligger särskilda skäl får domstolen sammanträda på annan ort.

### 28 §

Ledamöter och föredragande i allmän förvaltningsdomstol ska vara svenska medborgare. Den som är underårig eller i konkurstillstånd eller som har förvaltare enligt [11 kap. 7 § föräldrabalken](https://selex.se/eli/sfs/1949/381#kap11.7) får inte utöva befattning som ledamot eller föredragande. I fråga om nämndemän i kammarrätterna och förvaltningsrätterna gäller 20 och [21 §](#21)§.

Ledamöter och föredragande i allmän förvaltningsdomstol ska ha avlagt domared.

De som står i sådant förhållande till varandra som anges i [4 kap. 12 § rättegångsbalken](https://selex.se/eli/sfs/1942/740#kap4.12) får inte samtidigt tjänstgöra som ledamöter i allmän förvaltningsdomstol. Lag ([2009:773](https://selex.se/eli/sfs/2009/773)).

### 28 a §

I lagen ([2010:1390](https://selex.se/eli/sfs/2010/1390)) om utnämning av ordinarie domare finns bestämmelser om utnämning av sådana domare som avses i 3, 4, 10 och [15 §](#15)§. Lag ([2010:1398](https://selex.se/eli/sfs/2010/1398)).

### 29 §

En fördelning av mål mellan enskilda domare ska vara baserad på objektiva kriterier som domstolen fastställt i förväg. Fördelningen får inte vara ägnad att påverka målens utgång. Lag ([2018:415](https://selex.se/eli/sfs/2018/415)).

### 30 §

Vid allmän förvaltningsdomstol finns kansli.