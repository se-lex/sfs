---
beteckning: 1981:7
rubrik: Lag om verkan av konkurs som inträffat i annat nordiskt land
departement: Justitiedepartementet
utfardad_datum: 1981-01-08
publicerad_datum: 2022-11-17
forarbeten: "Prop. 1980/81:35, LU 1980/81:7, rskr 1980/81:41"
pdf_url: https://svenskforfattningssamling.se/sites/default/files/sfs/1981-01/SFS1981-7.pdf
andringsforfattningar:
  - beteckning: "1983:157"
    rubrik: "Förordning (1983:157) om ikraftträdande av lagen (1981:7) om verkan av konkurs som inträffat i annat nordiskt land"
    ikraft_datum: 1983-05-01
    anteckningar: ikrafttr. i förhållande till Danmark och Finland
  - beteckning: "1986:183"
    rubrik: "Förordning (1986:183) om ikraftträdande av lagen (1981:7) om verkan av konkurs som inträffat i annat nordiskt land"
    ikraft_datum: 1986-05-01
    anteckningar: ikrafttr. i förhållande till Norge
  - beteckning: "1987:677"
    rubrik: "Lag (1987:677) om ändring i lagen (1981:7) om verkan av konkurs som inträffat i annat nordiskt land"
    ikraft_datum: 1988-01-01
    anteckningar: "ändr. 2, 3 §§"
  - beteckning: "2005:1050"
    rubrik: "Lag (2005:1050) om ändring i lagen (1981:7) om verkan av konkurs som inträffat i annat nordiskt land"
    ikraft_datum: 2006-01-01
    anteckningar: ändr. 1 §
  - beteckning: "2015:1020"
    rubrik: "Lag (2015:1020) om ändring i lagen (1981:7) om verkan av konkurs som inträffat i annat nordiskt land"
    ikraft_datum: 2016-02-01
    anteckningar: ändr. 1 §
  - beteckning: "2017:476"
    rubrik: "Lag (2017:476) om ändring i lagen (1981:7) om verkan av konkurs som inträffat i annat nordiskt land"
    ikraft_datum: 2017-06-26
    anteckningar: ändr. 1 §
  - beteckning: "2022:975"
    rubrik: "Lag (2022:975) om ändring i lagen (1981:7) om verkan av konkurs som inträffat i annat nordiskt land"
    ikraft_datum: 2022-08-01
    anteckningar: ändr. 14 §
---

# Lag (1981:7) om verkan av konkurs som inträffat i annat nordiskt land

## 1 §

Om någon försätts i konkurs i Danmark, Finland, Island eller Norge, ska konkursen omfatta även gäldenärens egendom här i riket. Trots beslut om konkurs i ett annat nordiskt land fortgår dock konkurs som dessförinnan beslutats här i riket.

I fråga om sådan egendom ska, om inte annat följer av denna lag, lagen i det andra landet (konkurslandet) tillämpas i följande hänseenden: den verkan konkursen medför beträffande gäldenärens rätt att råda över sin egendom, vad som ingår i konkursboet och återvinning till konkursboet, gäldenärens rättigheter och skyldigheter under konkurs, konkursboets förvaltning, borgenärers betalnings- och förmånsrätt, utdelning, ackord samt avslutande av konkurs. I konkursboet ska dock inte ingå egendom här i riket som enligt svensk lag över huvud inte får tas i anspråk av ägarens borgenärer.

Med konkurs jämställs i denna lag sådan offentlig likvidation av bank som enligt lagen i det nordiska land där banken har sitt säte utesluter konkursförfarande.

Särskilda bestämmelser finns i Europaparlamentets och rådets förordning [(EU) 2015/848](https://eur-lex.europa.eu/legal-content/SV/ALL/?uri=celex%3A32015R0848) av den 20 maj 2015 om insolvensförfaranden och lagen ([2005:1047](https://selex.se/eli/sfs/2005/1047)) om internationella förhållanden rörande finansiella företags insolvens. Lag ([2017:476](https://selex.se/eli/sfs/2017/476)).

## 2 §

En konkursdomstol eller en konkursförvaltning i konkurslandet får hos en tingsrätt här i riket begära att gäldenärens här befintliga egendom skall upptecknas. Om en sådan begäran framställs skall rätten förordna en lämplig person att upprätta bouppteckning över gäldenärens tillgångar och de skulder som särskilt belastar sådana tillgångar.

På begäran av en konkursdomstol eller en konkursförvaltning i konkurslandet skall rätten även förordna en lämplig person att ta hand om gäldenärens egendom här i riket till dess den kan övertas av konkursförvaltningen. Det åligger den som har förordnats att även försälja egendom som inte lämpligen kan bevaras.

En konkursdomstol eller en konkursförvaltning i konkurslandet kan här i riket påkalla sådan handräckning som avses i [7 kap. 14 § konkurslagen](https://selex.se/eli/sfs/1987/672#kap7.14) ([1987:672](https://selex.se/eli/sfs/1987/672)). Lag ([1987:677](https://selex.se/eli/sfs/1987/677)).

## 3 §

Har en begäran gjorts hos en tingsrätt om åtgärd enligt [2 §](#2), får rätten av den som har begärt åtgärden kräva förskott för kostnaden med skäligt belopp. Är en handling avfattad på finska eller isländska, skall den vara åtföljd av en styrkt översättning till danska, norska eller svenska. Lag ([1987:677](https://selex.se/eli/sfs/1987/677)).

## 4 §

Uppkommer fråga om återvinning till konkursboet av fast egendom här i riket eller huruvida inskrivning i domstolsprotokoll eller fastighetsbok är av betydelse för giltigheten gentemot boet av gäldenärens förfogande över sådan egendom, avgörs frågan enligt svensk lag.

Uppkommer motsvarande fråga beträffande skepp, skeppsbygge eller luftfartyg, som är registrerat här i riket eller i ett annat nordiskt land, eller beträffande andel i sådan egendom, tillämpas lagen i det land där egendomen är registrerad.

## 5 §

Har lös egendom som tillhör gäldenären och som inte omfattas av [4 §](#4) blivit såld men förblivit i gäldenärens vård och är egendomen vid tiden för konkursbeslutet kvar här i riket, skall svensk lag tillämpas när det gäller att bedöma om avtalets verkan mot borgenärer är beroende av att det i föreskriven ordning har kungjorts eller införts i offentligt register.

## 6 §

Vilken verkan en konkurs skall ha på den rätt som vunnits genom utmätning här i riket och på ett här påbörjat utmätningsförfarande bedöms enligt svensk lag.

## 7 §

Om egendom som vid tiden för konkursbeslutet fanns här i riket är pantsatt eller om den enligt svensk lag får kvarhållas till säkerhet för fordran, skall svensk lag tillämpas i fråga om rätten att ta ut fordringen ur egendomen.

## 8 §

Försäljning av konkursboets egendom här i riket skall ske enligt svensk lag.

## 9 §

Om det här i riket uppstår fråga huruvida särskild förmånsrätt äger rum i egendom som fanns här vid tiden för konkursbeslutet eller fråga om företrädet mellan flera särskilda förmånsrätter i sådan egendom, avgörs frågan enligt svensk lag. När det gäller angiven egendom har särskild förmånsrätt företräde framför allmän förmånsrätt som skall beaktas enligt [1 §](#1).

Beträffande förmånsrätt i fartyg och fartyg under byggnad gäller utan hinder av första stycket lagvalsreglerna i konkurslandets sjölag vid konkurs i Danmark, Finland eller Norge. Detsamma gäller beträffande annan verkan i förhållande till tredje man.

## 10 §

Vid tillämpningen av denna lag anses en konkursgäldenärs fordran finnas där fordringshandlingen är, om fordringen grundas på ett löpande skuldebrev eller ett annat fordringsbevis som måste företes vid krav på betalning. Andra fordringar anses som befintliga i konkurslandet.

I ett nordiskt land registrerat skepp, skeppsbygge eller luftfartyg anses befintligt i det land där det är registrerat, dock inte vid tillämpning av [8 §](#8).

## 11 §

Bestämmelserna i denna lag om skepp och skeppsbygge eller fartyg och fartyg under byggnad gäller även egendom som utan att vara fartyg eller fartyg under byggnad har registrerats i skeppsregister eller skeppsbyggnadsregister i något av de nordiska länderna. Bestämmelserna i denna lag om luftfartyg gäller även reservdelar som har intecknats gemensamt med luftfartyget.

## 12 §

Denna lag tillämpas inte på frågan om ett konkursbos rätt eller plikt att tillträda ett av gäldenären slutet avtal som inte var fullgjort från båda sidor vid tiden för konkursbeslutet.

## 13 §

Ett ackord som har blivit fastställt i en konkurs eller efter en offentlig ackordsförhandling utan konkurs i något av de andra nordiska länderna gäller här i riket. I fråga om återvinning vid en offentlig ackordsförhandling tillämpas lagen i det land där förhandlingen äger rum. Beträffande sådan egendom som avses i [4 §](#4) tillämpas dock den paragrafen.

## 14 §

Om en offentlig ackordsförhandling utan konkurs har inletts i ett annat nordiskt land, får inte, så länge förhandlingen pågår, beslut om konkurs eller om planförhandling under företagsrekonstruktion meddelas i Sverige. I fråga om utmätning och försäljning av utmätt egendom tillämpas svensk lag när egendomen finns här. Lag ([2022:975](https://selex.se/eli/sfs/2022/975)).

## 15 §

Har i ett annat nordiskt land meddelats beslut om konkurs eller om inledande av offentlig ackordsförhandling utan konkurs och har i beslutet angivits att gäldenären inte har eller vid sin död inte hade sitt hemvist i det landet, tillämpas inte denna lag.

Bolag, förening eller stiftelse skall anses ha hemvist i det land där bolaget, föreningen eller stiftelsen har sitt säte.