---
beteckning: 1981:660
rubrik: Förordning om lån till rationaliseringsinvesteringar inom konfektionsindustrin
departement: Näringsdepartementet
utfardad_datum: 1981-06-11
publicerad_datum: 2016-06-16
pdf_url: https://svenskforfattningssamling.se/sites/default/files/sfs/1981-06/SFS1981-660.pdf
andringsforfattningar:
  - beteckning: "1983:129"
    rubrik: "Förordning (1983:129) om ändring i förordningen (1981:660) om lån till rationaliseringsinvesteringar inom konfektionsindustrin"
    ikraft_datum: 1983-04-12
    anteckningar: "ändr. 2, 9 §§"
  - beteckning: "1983:644"
    rubrik: "Förordning (1983:644) om ändring i förordningen (1981:660) om lån till rationaliseringsinvesteringar inom konfektionsindustrin"
    ikraft_datum: 1983-07-01
    anteckningar: ändr. 2 §
  - beteckning: "1987:114"
    rubrik: "Förordning (1987:114) om ändring i förordningen (1981:660) om lån till rationaliseringsinvesteringar inom konfektionsindustrin"
    ikraft_datum: 1987-06-01
    anteckningar: ändr. 6 §
  - beteckning: "1988:772"
    rubrik: "Förordning (1988:772) om ändring i förordningen (1981:660) om lån till rationaliseringsinvesteringar inom konfektionsindustrin"
    ikraft_datum: 1988-07-01
    anteckningar: "upph. 3, 6, 8 §§; ändr. 10, 14 §§; ny 15 §"
  - beteckning: "2007:902"
    rubrik: "Förordning (2007:902) om ändring i förordningen (1981:660) om lån till rationaliseringsinvesteringar inom konfektionsindustrin"
    ikraft_datum: 2008-01-01
    anteckningar: ändr. 9 §
  - beteckning: "2016:612"
    rubrik: "Förordning (2016:612) om upphävande av förordningen (1981:660) om lån till rationaliseringsinvesteringar inom konfektionsindustrin"
    anteckningar: upph.
---

# Förordning (1981:660) om lån till rationaliseringsinvesteringar inom konfektionsindustrin

## Inledande bestämmelser

### 1 §

I mån av tillgång på medel kan lån till företag inom konfektionsindustrin lämnas enligt denna förordning. Lån enligt denna förordning kallas rationaliseringslån.

## Allmänna bestämmelser

### 2 §

Rationaliseringslån får lämnas för kostnader för investeringar i utrustning som påtagligt höjer effektiviteten vid arbetsintensiv produktion av konfektionerade tekoprodukter, i första hand plagg. I samband med hemtagning av utlandstillverkning får rationaliseringslån lämnas vid nyetablering eller utvidgning av verksamhet för investeringar i utrustning som avser tillverkningsområden där konkurrenssituationen och marknadsutvecklingen kan bedömas ge utrymme för en ökad inhemsk lönsam produktion.

Vid långivningen skall även beaktas vikten av att de anställda tillförsäkras en tillfredsställande arbetsmiljö. Förordning ([1983:644](https://selex.se/eli/sfs/1983/644)).

### 4 §

Rationaliseringslån för investeringar som sker i anslutning till omfattande strukturella förändringar får lämnas med högst 50 procent av kostnaden. Detsamma gäller i fråga om investeringar som påtagligt höjer effektiviteten inom ett företag och som till följd av att ny produktionsteknik införs eller av någon liknande orsak bedöms kunna få betydelse även utanför företaget. För andra investeringar får rationaliseringslån lämnas med högst 40 procent av kostnaden.

### 5 §

Rationaliseringslån får inte lämnas om för samma ändamål lämnats avskrivningslån av det slag som handhas av överstyrelsen för ekonomiskt försvar för försörjningsberedskapen på beklädnadsområdet. Har statligt bidrag i någon annan form lämnats får summan av rationaliseringslån och andra bidrag inte utan regeringens medgivande överstiga 50 procent av investeringskostnaden.

### 7 §

Ett rationaliseringslån skall vara ränte  och amorteringsfritt och skall skrivas av med ett lika stort belopp varje år under en period av längst tio år från utgången av året närmast efter det under vilket lånet lämnats.

### 9 §

Frågor om rationaliseringslån prövas av statens industriverk. Om särskilda skäl föranleder det ska dock ett låneärende hänskjutas till regeringens prövning.

Vid beredning av ett ärende om rationaliseringslån ska industriverket i den utsträckning det bedöms som erforderligt samråda med Arbetsförmedlingen, styrelsen för teknisk utveckling och överstyrelsen för ekonomiskt försvar.

Industriverket ska i fråga om långivningens inriktning fortlöpande samråda med företrädare för arbetstagar- och arbetsgivarorganisationer inom branschen. Förordning ([2007:902](https://selex.se/eli/sfs/2007/902)).

### 10 §

En ansökan om rationaliseringslån ges in till statens industriverk. Ansökningen skall innehålla uppgift om investeringens effekt på sysselsättningen.

Till en ansökan om lån skall fogas yttrande från företrädare för de anställda. Förordning ([1988:772](https://selex.se/eli/sfs/1988/772)).

### 11 §

Under ett rationaliseringslåns löptid får den regionala utvecklingsfonden medge sådana ändringar av villkoren för lånet som saknar väsentlig betydelse för statens rätt. För andra ändringar krävs medgivande av långivaren.

### 12 §

Beslut av statens industriverk enligt denna förordning får inte överklagas.

## Särskilda bestämmelser

### 13 §

Det ankommer på statens industriverk att bevaka statens rätt i mål eller ärenden som rör rationaliseringslån.

### 14 §

I fråga om lån enligt denna förordning gäller i övrigt bestämmelserna rörande lån i förordningen ([1988:764](https://selex.se/eli/sfs/1988/764)) om statligt stöd till näringslivet. Förordning ([1988:772](https://selex.se/eli/sfs/1988/772)).

### 15 §

Föreskrifter om verkställigheten av denna förordning meddelas av statens industriverk. Förordning ([1988:772](https://selex.se/eli/sfs/1988/772)).

## Övergångsbestämmelser

[1988:772](https://selex.se/eli/sfs/1988/772)

1. Denna förordning träder i kraft den 1 juli 1988.

2. Äldre bestämmelser skall fortfarande gälla för lån som beviljats före ikraftträdandet. Dock skall [19 §](#19) förordningen ([1988:764](https://selex.se/eli/sfs/1988/764)) om statligt stöd till näringslivet gälla även för sådant lån.