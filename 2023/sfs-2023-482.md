---
beteckning: 2023:482
rubrik: Förordning om prövning och samordning av väg- eller järnvägsprojekt inom det transeuropeiska transportnätet
departement: Landsbygds- och infrastrukturdepartementet
utfardad_datum: 2023-06-22
ikraft_datum: 2023-08-10
publicerad_datum: 2023-10-11
forarbeten: direktiv (EU) 2021/1187
pdf_url: https://svenskforfattningssamling.se/sites/default/files/sfs/2023-06/SFS2023-482.pdf
---

# Förordning om prövning och samordning av väg- eller järnvägsprojekt inom det transeuropeiska transportnätet

### 1 §

Denna förordning innehåller bestämmelser om tillståndsprövningen och andra myndighetsuppgifter i fråga om väg- och järnvägsprojekt inom det transeuropeiska transportnätet.

Förordningen är meddelad med stöd av [8 kap. 7 § regeringsformen](https://selex.se/eli/sfs/1974/152#kap8.7).

## Ordförklaringar

### /1187 avses i denna förordning Europaparlamentets och rådets direktiv (EU) 2021/ 2 §

Med direktiv (EU) 20211187 av den 7 juli 2021 om rationaliseringsåtgärder för att påskynda förverkligandet av det transeuropeiska transportnätet (TEN-T).

### 3 §

Med projekt avses i denna förordning att bygga eller ändra

1. en väg eller järnväg inom en stomnätskorridor i det transeuropeiska transportnätet, om projektets totalkostnad överskrider 300 000 000 euro och stomnätskorridoren anges i artikel 44.1 i Europaparlamentets och rådets förordning [(EU) nr 1315/2013](https://eur-lex.europa.eu/legal-content/SV/ALL/?uri=celex%3A32013R1315) av den 11 december 2013 om unionens riktlinjer för utbyggnad av det transeuropeiska transportnätet och om upphävande av beslut nr 661/2010/EU, eller

2. en järnväg i ett avsnitt mellan Göteborg och Oslo inom det transeuropeiska transportnätets stomnätskorridor "Scandinavian-Mediterranean".

### 4 §

Med gränsöverskridande projekt avses i denna förordning ett projekt som omfattas av det obligatoriska tillämpningsområdet för direktiv [(EU) 2021/1187](https://eur-lex.europa.eu/legal-content/SV/ALL/?uri=celex%3A31187R2021) och som innefattar ett gränsöverskridande avsnitt.

### 5 §

Med projektansvarig avses i denna förordning

1. den del av Trafikverket som enligt Trafikverkets arbetsordning ansvarar för ett projekt, eller

2. den väghållningsmyndighet som ansvarar för ett projekt.

### 6 §

Med beslut om godkännande avses i denna förordning Trafikverkets slutliga beslut i frågan om att fastställa en vägplan enligt väglagen ([1971:948](https://selex.se/eli/sfs/1971/948)) eller en järnvägsplan enligt lagen ([1995:1649](https://selex.se/eli/sfs/1995/1649)) om byggande av järnväg.

### 7 §

Med tillståndsförfarande avses i denna förordning Trafikverkets handläggning från den tidpunkt då den projektansvarige har överlämnat ett fullständigt förberett ärende om att en vägplan eller en järnvägsplan för ett projekt ska fastställas till tidpunkten för Trafikverkets beslut om godkännande.

## Utsedd myndighet

### 8 §

Trafikverket är utsedd myndighet enligt artikel 4 i direktiv [(EU) 2021/1187](https://eur-lex.europa.eu/legal-content/SV/ALL/?uri=celex%3A31187R2021) och ska

1. vara kontaktpunkt för den som är projektansvarig och för andra myndigheter som berörs av projektet eller tillståndsförfarandet,

2. informera om de krav som ställs för att ett ärende ska anses fullständigt förberett för ett tillståndsförfarande och för att projekt ska kunna godkännas, och

3. övervaka att de tidsfrister som gäller enligt denna förordning följs och registrera eventuella förlängningar av sådana tidsfrister.

### 9 §

Trafikverket ska se till att den som är projektansvarig får information om Trafikverkets roll som utsedd myndighet. Informationen ska vara anpassad till det transportslag som berörs och vara lättillgänglig genom elektroniska eller fysiska informationsportaler.

## Brister i underlaget som hindrar ett tillståndsförfarande

### 10 §

Om ett ärende som avses i [7 §](#7) inte är tillräckligt förberett för att ett tillståndsförfarande ska kunna inledas, ska Trafikverket senast fyra månader efter att ärendet överlämnades upplysa den projektansvarige om bristen och ange skälen för bedömningen att underlaget brister.

## Tidsfrist för tillståndsförfarandet

### 11 §

Tillståndsförfarandet får pågå i högst fyra år.

Trots första stycket får tillståndsförfarandet ta den längre tid som behövs för att inte bryta mot andra skyldigheter som följer av internationell rätt eller av unionsrätten.

I tiden för tillståndsförfarandet ska inte räknas tid som avser överklagandeförfaranden, användning av rättsmedel eller verkställighet av beslut som fattas i anslutning till tillståndsförfarandet.

### 12 §

Trafikverket får i enskilda fall besluta att förlänga tiden för tillståndsförfarandet, om en förlängning är nödvändig för att

1. tillståndsförfarandet ska kunna slutföras, och

2. ett beslut om godkännande ska kunna fattas.

Förlängningstiden och skälen för förlängningen ska framgå av beslutet.

### 13 §

Ett tillståndsförfarande som har förlängts med stöd av [12 §](#12) får förlängas endast ytterligare en gång om förlängningen grundas på samma skäl.

### 14 §

Om tiden för tillståndsförfarandet förlängs enligt 12 eller [13 §](#13), ska tillståndsmyndigheten underrätta den projektansvarige om förlängningen och skälen för den.

## Tidsplan för gränsöverskridande projekt

### 15 §

Trafikverket ska i fråga om gränsöverskridande projekt samarbeta med den utsedda myndigheten i den andra staten i syfte att samordna en gemensam tidsplan för tillståndsförfarandena.

## Information till europeiska samordnare

### 16 §

Om det för ett gränsöverskridande projekt har utsetts en eller flera europeiska samordnare enligt artikel 45 i förordning [(EU) nr 1315/2013](https://eur-lex.europa.eu/legal-content/SV/ALL/?uri=celex%3A32013R1315), ska Trafikverket säkerställa att det lämnas information till samordnarna om tillståndsförfarandet och, om tidsplanen för tillståndsförfarandet inte följs, de åtgärder som har vidtagits eller planeras för att tillståndsförfarandet ska kunna slutföras med så lite försening som möjligt.

## Övergångsbestämmelser

[2023:482](https://selex.se/eli/sfs/2023/482)

1. Denna förordning träder i kraft den 10 augusti 2023.

2. Förordningen ska inte tillämpas för projekt där tillståndsförfarandet har inletts före ikraftträdandet.