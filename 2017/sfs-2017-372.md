---
beteckning: 2017:372
rubrik: Lag om stöd vid klagomål mot hälso- och sjukvården
departement: Socialdepartementet
utfardad_datum: 2017-05-18
ikraft_datum: 2018-01-01
publicerad_datum: 2025-05-26
pdf_url: https://rkrattsdb.gov.se/SFSdoc/17/170372.pdf
---

# Lag om stöd vid klagomål mot hälso- och sjukvården

## 1 §

I varje region och kommun ska det finnas en eller flera patientnämnder med uppgift att stödja och hjälpa patienter och deras närstående inom den

1. hälso- och sjukvård enligt hälso- och sjukvårdslagen ([2017:30](https://selex.se/eli/sfs/2017/30)) som bedrivs av regioner eller enligt avtal med regioner,

2. hälso- och sjukvård enligt hälso- och sjukvårdslagen som bedrivs av kommuner eller enligt avtal med kommuner och den allmänna omvårdnad enligt socialtjänstlagen ([2025:400](https://selex.se/eli/sfs/2025/400)) som ges i samband med sådan hälso- och sjukvård, och

3. tandvård enligt tandvårdslagen ([1985:125](https://selex.se/eli/sfs/1985/125)) som bedrivs eller helt eller delvis finansieras av regioner.

För patientnämnder gäller vad som är föreskrivet i kommunallagen ([2017:725](https://selex.se/eli/sfs/2017/725)).

Särskilda bestämmelser om gemensam nämnd finns i lagen ([2003:192](https://selex.se/eli/sfs/2003/192)) om gemensam nämnd inom vård- och omsorgsområdet. Lag ([2025:448](https://selex.se/eli/sfs/2025/448)).

## 2 §

Patientnämndernas huvudsakliga uppgift är att på ett lämpligt sätt hjälpa patienter att föra fram klagomål till vårdgivare som bedriver sådan verksamhet som avses i [1 §](#1) första stycket 1–3 och att få klagomål besvarade av vårdgivaren.

Patientnämnderna ska även

1. tillhandahålla eller hjälpa patienter att få den information patienterna behöver för att kunna ta till vara sina intressen i hälso- och sjukvården och hjälpa patienter att vända sig till rätt myndighet,

2. främja kontakterna mellan patienter och vårdpersonal,

3. rapportera iakttagelser och avvikelser av betydelse för patienterna till vårdgivare och vårdenheter, och

4. informera allmänheten, hälso- och sjukvårdspersonalen och andra berörda om sin verksamhet.

Om patienten är ett barn, ska patientnämnden särskilt beakta barnets bästa.

## 3 §

Patientnämnderna ska bidra till kvalitetsutveckling, hög patientsäkerhet och till att verksamheterna inom hälso- och sjukvården anpassas efter patienternas behov och förutsättningar genom att årligen analysera inkomna klagomål och synpunkter samt uppmärksamma regionen eller kommunen på riskområden och hinder för utveckling av vården. Lag ([2019:976](https://selex.se/eli/sfs/2019/976)).

## 4 §

Regionerna och kommunerna ska organisera patientnämnderna så att de kan utföra sina uppgifter självständigt. Lag ([2019:976](https://selex.se/eli/sfs/2019/976)).

## 5 §

En kommun som ingår i en region får överlåta skyldigheten enligt [1 §](#1) till regionen, om kommunen och regionen har kommit överens om detta. Kommunen får lämna sådant ekonomiskt bidrag till regionen som motiveras av överenskommelsen. Lag ([2019:976](https://selex.se/eli/sfs/2019/976)).

## 6 §

Regionerna och kommunerna ska organisera sin verksamhet så att slutsatser av de analyser som patientnämnderna gör i enlighet med [3 §](#3) tas om hand och bidrar till hälso- och sjukvårdens utveckling.

Kommunens skyldighet att organisera sin verksamhet i enlighet med första stycket gäller även om kommunen med stöd av [5 §](#5) överlåtit skyldigheten enligt [1 §](#1) till regionen. Lag ([2019:976](https://selex.se/eli/sfs/2019/976)).

## 7 §

Patientnämnderna ska göra Inspektionen för vård och omsorg uppmärksam på förhållanden av relevans för myndighetens tillsyn.

Patientnämnderna ska samverka med Inspektionen för vård och omsorg så att myndigheten kan fullgöra sina skyldigheter enligt 7 kap. [6 §](#kap7.6) patientsäkerhetslagen ([2010:659](https://selex.se/eli/sfs/2010/659)).

Patientnämnderna ska senast den sista februari varje år till Inspektionen för vård och omsorg och Socialstyrelsen lämna en redogörelse över patientnämndsverksamheten samt den analys som gjorts i enlighet med [3 §](#3) under föregående år.

## 8 §

Föreskrifter om stödpersoner vid psykiatrisk vård som är förenad med frihetsberövande och annat tvång finns i lagen ([1991:1128](https://selex.se/eli/sfs/1991/1128)) om psykiatrisk tvångsvård och i lagen ([1991:1129](https://selex.se/eli/sfs/1991/1129)) om rättspsykiatrisk vård. Föreskrifter om stödpersoner finns även i smittskyddslagen ([2004:168](https://selex.se/eli/sfs/2004/168)).