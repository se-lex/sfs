---
beteckning: 2017:872
rubrik: Förordning om vattendelegationer
departement: Klimat- och näringslivsdepartementet
utfardad_datum: 2017-09-14
ikraft_datum: 2017-11-01
publicerad_datum: 2025-06-24
pdf_url: https://rkrattsdb.gov.se/SFSdoc/17/170872.pdf
---

# Förordning om vattendelegationer

## Uppgifter

### 1 §

Av [15 §](#15) förordningen ([2017:868](https://selex.se/eli/sfs/2017/868)) med länsstyrelseinstruktion framgår att det inom de länsstyrelser som är vattenmyndigheter ska finnas en vattendelegation. Vattendelegationen ska besluta inom vattenmyndighetens ansvarsområde.

### 2 §

Bestämmelser om förvaltningen av kvaliteten på vattenmiljön finns i förordningen ([2004:660](https://selex.se/eli/sfs/2004/660)) om förvaltning av kvaliteten på vattenmiljön.

### 3 §

I administrativa frågor och andra frågor som inte rör förvaltningen av kvaliteten på vattenmiljön fattar länsstyrelsen beslut.

## Sammansättning

### 4 §

Vattendelegationen ska bestå av högst tolv ledamöter som utses av regeringen för en bestämd tid.

Delegationen ska bestå av sakkunniga företrädare för länsstyrelser och andra sakkunniga. Förordning ([2025:716](https://selex.se/eli/sfs/2025/716)).

### 5 §

Landshövdingen vid den länsstyrelse som är vattenmyndighet ska vara delegationens ordförande. Vid landshövdingens frånvaro ska landshövdingens ställföreträdare vara ordförande i delegationen.

## Beredningen av ärenden

### 6 §

Inom varje länsstyrelse ska det finnas ett beredningssekretariat för att biträda vattenmyndigheten i samordningen av arbetet med förvaltningen av kvaliteten på vattenmiljön i vattendistriktet.

### 7 §

De länsstyrelser i ett vattendistrikt som inte är vattenmyndighet ska biträda distriktets vattenmyndighet.

### 8 §

Vattenmyndigheterna och övriga länsstyrelser ska, när det är lämpligt, bilda referensgrupper med olika intressenter för att skapa den samverkan som avses i 2 kap. [4 §](#kap2.4) förordningen ([2004:660](https://selex.se/eli/sfs/2004/660)) om förvaltningen av kvaliteten på vattenmiljön.

## Beslutsfattande

### 9 §

Vattendelegationen är beslutsför när ordföranden och minst hälften av de andra ledamöterna är närvarande.

Om delegationen inte är enig om ett beslut ska omröstning ske. Vid omröstning ska den mening gälla som omfattas av mer än hälften av ledamöternas röster. Vid lika röstetal har ordföranden utslagsröst.

### 10 §

Vid sammanträden med vattendelegationen har en representant från en länsstyrelse som inte finns representerad i delegationen närvaro- och yttranderätt när frågor som berör länet behandlas.

### 11 §

Vid sammanträden med vattendelegationen för Bottenvikens vattendistrikt har en representant från den eller de myndigheter i Finland som har motsvarande uppgifter i de internationella avrinningsområden som omfattas av distriktet närvaro- och yttranderätt.

### 12 §

Vid sammanträden med vattendelegationen för Bottenvikens, Bottenhavets och Västerhavets vattendistrikt har en representant från den eller de myndigheter i Norge som har motsvarande uppgifter i de internationella avrinningsområden som omfattas av distriktet närvaro- och yttranderätt.

### 13 §

Närvaro- och yttranderätten enligt 10–[12 §](#12)§ innebär inte någon rätt att delta i vattendelegationens beslut.

## Delegering

### 14 §

Vattendelegationen får överlåta åt den länsstyrelse som är vattenmyndighet i distriktet att utarbeta förslag till miljökvalitetsnormer, åtgärdsprogram, förvaltningsplaner och miljöövervakningsprogram samt genomföra åtgärdsprogram och miljöövervakning, ansvara för samordningen inom delområden och fatta beslut i frågor om förvaltningen av kvaliteten på vattenmiljön i övrigt.

### 15 §

Vattenmyndigheten får överlåta sådana uppgifter som avses i [14 §](#14) åt övriga länsstyrelser i distriktet.

### 16 §

En uppgift att besluta om miljökvalitetsnormer, åtgärdsprogram och förvaltningsplaner får inte överlåtas enligt 14 eller [15 §](#15).

## Överklagande

### 17 §

Vattenmyndighetens beslut eller, vid sådan delegering som avses i [15 §](#15), länsstyrelsens beslut enligt förordningen ([2004:660](https://selex.se/eli/sfs/2004/660)) om förvaltningen av kvaliteten på vattenmiljön får inte överklagas.