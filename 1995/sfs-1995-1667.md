---
beteckning: 1995:1667
rubrik: Lag om skatt på naturgrus
departement: Finansdepartementet
utfardad_datum: 1995-12-21
ikraft_datum: 1996-07-01
publicerad_datum: 2025-02-24
forarbeten: "Prop. 1995/96:87, bet. 1995/96:SkU18, rskr. 1995/96:122"
pdf_url: https://svenskforfattningssamling.se/sites/default/files/sfs/1995-12/SFS1995-1667.pdf
---

# Lag om skatt på naturgrus

### 1 §

Skatt (naturgrusskatt) skall betalas till staten enligt denna lag för brutet naturgrus om utvinningen av naturgruset sker för annat ändamål än markinnehavarens husbehov och

1. sker med stöd av tillstånd som har lämnats enligt [11 kap. miljöbalken](https://selex.se/eli/sfs/1998/808) eller vattenlagen ([1983:291](https://selex.se/eli/sfs/1983/291)), eller

2. kräver tillstånd enligt [9 kap. miljöbalken](https://selex.se/eli/sfs/1998/808). Lag ([2005:580](https://selex.se/eli/sfs/2005/580)).

### 2 §

Med naturgrus avses naturligt sorterade jordarter som till övervägande del består av fraktionerna sand, grus, sten och block.

### 3 §

Skatten tas ut med 23 kronor och 0 öre per ton naturgrus.

För kalenderåret 2026 och efterföljande kalenderår ska skatt i stället för vad som anges i första stycket tas ut med belopp som räknas om enligt tredje stycket. Regeringen fastställer varje år före november månads utgång det omräknade skattebelopp som enligt denna paragraf ska tas ut för påföljande kalenderår.

Skattebeloppet räknas om genom att det belopp som gäller den 1 augusti det år då omräkningen sker multipliceras med ett jämförelsetal. Det omräknade skattebeloppet avrundas till hela kronor och ören.

Jämförelsetalet anger förhållandet mellan det allmänna prisläget i juni månad det år då omräkningen sker och prisläget i juni månad närmast föregående år. Jämförelsetalet ska avrundas till fyra decimaler. Lag ([2025:100](https://selex.se/eli/sfs/2025/100)).

### 4 §

Skattskyldig är den som exploaterar en naturgrustäkt.

Har föreskrifter om skyldighet att lämna uppgift om vem som är exploatör av täkten meddelats med stöd av [26 kap. 21 a § första stycket miljöbalken](https://selex.se/eli/sfs/1998/808#kap26.21a), är tillståndshavaren tillsammans med exploatören skattskyldig för tiden till dess sådan uppgift har lämnats. Lag ([2005:580](https://selex.se/eli/sfs/2005/580)).

### 6 §

Skattskyldighet inträder när

1. naturgrus levereras till en köpare,

2. naturgrus tas i anspråk för något annat ändamål än försäljning, eller

3. den skattepliktiga verksamheten upphör, varvid skattskyldigheten omfattar det naturgrus som då ingår i den skattskyldiges lager. Lag ([2002:424](https://selex.se/eli/sfs/2002/424)).

### 7 §

Skattskyldighet inträder inte för

1. naturgrus som används enbart för ändamål som är nödvändiga för täktverksamhetens bedrivande, eller

2. naturgrus som används för efterbehandling av täkten.

### 8 §

En skattskyldig får göra avdrag för skatt på sådant naturgrus

1. för vilket skattskyldighet tidigare har inträtt, eller

2. som har tagits tillbaka i samband med återgång av köp. Lag ([2002:424](https://selex.se/eli/sfs/2002/424)).

### 9 §

Bestämmelser om förfarandet vid uttag av skatten finns i skatteförfarandelagen ([2011:1244](https://selex.se/eli/sfs/2011/1244)). Lag ([2011:1379](https://selex.se/eli/sfs/2011/1379)).

## Övergångsbestämmelser

[1998:851](https://selex.se/eli/sfs/1998/851)

1. Denna lag träder i kraft den 1 januari 1999.

2. Föreskrifter som har meddelats med stöd av [18 a §](#18a) andra stycket naturvårdslagen ([1964:822](https://selex.se/eli/sfs/1964/822)) skall vid tillämpningen av den nya lydelsen av [4 §](#4) andra stycket anses som föreskrifter som har meddelats med stöd av [12 kap. 5 § andra stycket miljöbalken](https://selex.se/eli/sfs/1998/808#kap12.5).

[2002:424](https://selex.se/eli/sfs/2002/424)

Denna lag träder i kraft den 1 januari 2003. Äldre föreskrifter gäller fortfarande för förhållanden som hänför sig till tiden före ikraftträdandet.

[2002:999](https://selex.se/eli/sfs/2002/999)

Denna lag träder i kraft den 1 januari 2003. Äldre föreskrifter gäller fortfarande i fråga om förhållanden som hänför sig till tiden före ikraftträdandet.

[2005:961](https://selex.se/eli/sfs/2005/961)

Denna lag träder i kraft den 1 januari 2006. Äldre bestämmelser gäller fortfarande i fråga om förhållanden som hänför sig till tiden före ikraftträdandet.

[2015:470](https://selex.se/eli/sfs/2015/470)

1. Denna lag träder i kraft den 1 augusti 2015.

2. Äldre bestämmelser gäller fortfarande för förhållanden som hänför sig till tiden före ikraftträdandet.

[2017:1209](https://selex.se/eli/sfs/2017/1209)

1. Denna lag träder i kraft den 1 januari 2018.

2. Äldre bestämmelser gäller fortfarande för förhållanden som hänför sig till tiden före ikraftträdandet.

[2023:755](https://selex.se/eli/sfs/2023/755)

1. Denna lag träder i kraft den 1 januari 2024.

2. Äldre bestämmelser gäller fortfarande för förhållanden som hänför sig till tiden före ikraftträdandet.

[2025:100](https://selex.se/eli/sfs/2025/100)

1. Denna lag träder i kraft den 1 juli 2025.

2. Äldre bestämmelser gäller fortfarande för förhållanden som hänför sig till tiden före ikraftträdandet.