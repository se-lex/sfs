---
beteckning: 2007:414
rubrik: Förordning om jobb- och utvecklingsgarantin
departement: Arbetsmarknadsdepartementet
utfardad_datum: 2007-05-31
ikraft_datum: 2007-07-02
publicerad_datum: 2024-12-30
pdf_url: https://rkrattsdb.gov.se/SFSdoc/07/070414.pdf
---

# Förordning om jobb- och utvecklingsgarantin

### 1 §

Denna förordning innehåller bestämmelser om det arbetsmarknadspolitiska programmet jobb- och utvecklingsgarantin.

Syftet med jobb- och utvecklingsgarantin är att erbjuda personer som varit arbetslösa under lång tid individuellt utformade insatser för att de så snabbt som möjligt skall få arbete.

### 2 §

Inom ramen för jobb- och utvecklingsgarantin ska Arbetsförmedlingen

1. kartlägga vilka ytterligare insatser deltagaren behöver för att kunna stärka sin position på arbetsmarknaden,

2. lämna det stöd som deltagaren behöver för att uppfylla det som framgår av den individuella handlingsplanen, och

3. kontinuerligt följa upp dels resultatet av de insatser deltagaren tagit del av inom programmet, dels att deltagaren har både insatser och tid att söka arbete i sådan omfattning som behövs för att uppnå syftet med programmet. Förordning ([2023:555](https://selex.se/eli/sfs/2023/555)).

## Anvisningar till programmet

### 3 §

En anvisning till jobb- och utvecklingsgarantin innebär att den som anvisas erbjuds att ta del av programmet.

Frågor om anvisningar prövas av Arbetsförmedlingen. Förordning ([2015:949](https://selex.se/eli/sfs/2015/949)).

### 4 §

En anvisning till jobb- och utvecklingsgarantin ska avse verksamhet på heltid.

En anvisning får dock avse verksamhet på deltid, om den enskildes arbetsutbud understiger det arbetsutbud som motsvarar verksamhet på heltid och detta beror på

1. sjukdom eller funktionsnedsättning som medför nedsatt arbetsförmåga,

2. föräldraledighet, eller

3. annat hinder som anmälts till och godtagits av Arbetsförmedlingen.

I fall som avses i andra stycket ska anvisningen göras för den tid som motsvarar arbetsutbudet.

En anvisning får även göras på deltid i en omfattning som understiger den enskildes arbetsutbud om den enskilde samtidigt studerar på deltid i längst tolv månader eller arbetar, om studietiden eller arbetstiden och tiden i programmet sammanlagt motsvarar hans eller hennes arbetsutbud. Förordning ([2021:243](https://selex.se/eli/sfs/2021/243)).

### 4 a §

För den som har ett nedsatt arbetsutbud på grund av sjukdom eller funktionsnedsättning som medför nedsatt arbetsförmåga ska en anvisning göras på heltid, trots att den enskilde har ett lägre arbetsutbud. Detta gäller dock endast under förutsättning att han eller hon inte kan få sjukpenning enligt socialförsäkringsbalken med anledning av sjukdomen eller funktionsnedsättningen samtidigt som han eller hon är inskriven i programmet och får aktivitetsstöd.

För den som avses i första stycket och samtidigt har ett nedsatt arbetsutbud på grund av föräldraledighet eller annat hinder som anmälts till och godtagits av Arbetsförmedlingen eller ägnar sig åt sådana aktiviteter som avses i [4 §](#4) fjärde stycket, ska anvisningen avse verksamhet i sådan omfattning att den sammanlagda tiden motsvarar verksamhet på heltid. Förordning ([2010:1731](https://selex.se/eli/sfs/2010/1731)).

### 4 b §

Om en anvisning görs till verksamhet på deltid, ska skälen för beslutet anges i beslutet. Vidare ska de uppgifter som ligger till grund för beslutet dokumenteras hos Arbetsförmedlingen. Förordning ([2010:63](https://selex.se/eli/sfs/2010/63)).

## Vem som får anvisas till programmet

### 5 §

En anvisning till jobb- och utvecklingsgarantin får göras för en person som är arbetslös och anmäld som arbetssökande hos Arbetsförmedlingen och som

1. utan att ha kvalificerat sig för en ny ersättningsperiod enligt lagen ([2024:506](https://selex.se/eli/sfs/2024/506)) om arbetslöshetsförsäkring antingen har

a) förbrukat en ersättningsperiod om 200 eller 300 ersättningsdagar, eller

b) förbrukat en eller flera ersättningsperioder om 66 eller 100 ersättningsdagar i direkt anslutning till att ha förbrukat en ersättningsperiod om 200 eller 300 ersättningsdagar,

2. enligt 6 kap. [6 §](#kap6.6) lagen om arbetslöshetsförsäkring inte längre kan få arbetslöshetsersättning vid sidan av inkomster av förvärvsarbete, under förutsättning att han eller hon är ensamstående och på grund av vårdnad eller umgänge har egna barn under 18 år boende helt eller delvis i sitt hem,

3. under 14 sammanhängande månader har varit arbetslös och anmäld som arbetssökande hos Arbetsförmedlingen eller deltagit i arbetsmarknadspolitiska program,

4. har deltagit i jobbgarantin för ungdomar i 15 månader, förutsatt att anvisningen sker direkt efter deltagandet i jobbgarantin,

5. har dömts till fängelse och är beviljad vistelse utanför anstalt enligt 11 kap. [1 §](#kap11.1) fängelselagen ([2010:610](https://selex.se/eli/sfs/2010/610)) eller som är villkorligt frigiven men inte har fullgjort ett år av prövotiden, eller

6. har deltagit i insatser enligt förordningen ([2017:820](https://selex.se/eli/sfs/2017/820)) om etableringsinsatser för vissa nyanlända invandrare under maximal tid enligt den förordningen.

För en person som omfattas av första stycket 3 får en anvisning göras endast om han eller hon inte får delta i insatser enligt förordningen om etableringsinsatser för vissa nyanlända invandrare.

Om en person som omfattas av första stycket 3 har förbrukat en ersättningsperiod om 66 eller 100 ersättningsdagar enligt lagen om arbetslöshetsförsäkring, ska han eller hon tillgodoräknas den förbrukade ersättningsperioden som 3 respektive 5 månaders sammanhängande tid då han eller hon har varit arbetslös och anmäld som arbetssökande hos Arbetsförmedlingen. Förordning ([2024:1354](https://selex.se/eli/sfs/2024/1354)).

### 5 a §

För den som bedöms komma att omfattas av [5 §](#5) första stycket 1 får en anvisning göras tidigast 22 ersättningsdagar innan ersättningsdagarna i perioden med arbetslöshetsersättning har förbrukats.

För den som bedöms komma att omfattas av [5 §](#5) första stycket 2 får en anvisning göras tidigast när personen har fått arbetslöshetsersättning för 13 månader vid sidan av inkomster av förvärvsarbete enligt 6 kap. [6 §](#kap6.6) lagen ([2024:506](https://selex.se/eli/sfs/2024/506)) om arbetslöshetsförsäkring. Förordning ([2024:1354](https://selex.se/eli/sfs/2024/1354)).

## Vad man kan ta del av inom programmet

### 6 §

Inom ramen för programmet får den enskilde ta del av sådana insatser som följer av [5 §](#5) förordningen ([2000:628](https://selex.se/eli/sfs/2000/628)) om den arbetsmarknadspolitiska verksamheten som

1. bedöms lämpliga för den enskilde att ta del av inom ramen för jobb- och utvecklingsgarantin, och

2. den enskilde uppfyller förutsättningarna för, med undantag för åldersgränser.

Den enskilde får inom programmet även ta del av arbetsträning och förstärkt arbetsträning enligt [10 §](#10) samt bristyrkesutbildning enligt [11 §](#11).

Inom ramen för programmet ska deltagaren aktivt söka arbete och regelbundet redovisa sitt arbetssökande i en sådan aktivitetsrapport som avses i [6 a §](#6a) förordningen om den arbetsmarknadspolitiska verksamheten. Förordning ([2015:949](https://selex.se/eli/sfs/2015/949)).

### 10 §

Med arbetsträning avses att den enskilde får arbetsträna på en arbetsplats. Arbetsträning får anordnas av den som Arbetsförmedlingen ingår överenskommelse om arbetsträning med. Arbetsträning får pågå under längst sex månader.

Med förstärkt arbetsträning avses att den enskilde erbjuds en arbetsplats för utredning av arbetsförmåga eller för arbetsträning. Förstärkt arbetsträning får anordnas av den som Arbetsförmedlingen ingår överenskommelse om förstärkt arbetsträning med. Arbetsgivaren har inget inflytande över vilken person som erbjuds arbetsplatsen. Förstärkt arbetsträning får pågå under längst tolv månader.

För den som har deltagit i jobb- och utvecklingsgarantin i 450 dagar som det kan lämnas ersättning för får arbetsträning pågå under längst tolv månader.

Den som anordnar arbetsträning eller förstärkt arbetsträning ska ha åtagit sig att ansvara för att den enskilde får handledning av en utsedd handledare.

Inför varje period av arbetsträning eller förstärkt arbetsträning ska Arbetsförmedlingen pröva om insatsen är den mest lämpliga för att uppnå syftet med programmet. Förordning ([2022:1351](https://selex.se/eli/sfs/2022/1351)).

### 11 §

Med bristyrkesutbildning avses sådan yrkesinriktad utbildning på folkhögskola under längst 24 månader, som syftar till att underlätta för den enskilde att få eller behålla ett arbete och som motverkar brist på arbetskraft inom ett visst yrke på arbetsmarknaden. Förordning ([2015:949](https://selex.se/eli/sfs/2015/949)).

## Hur lång tid man får ta del av programmet

### 13 §

Arbetsförmedlingen ska skriva ut en person ur jobb- och utvecklingsgarantin om han eller hon

1. påbörjar ett arbete på heltid med eller utan statligt stöd,

2. påbörjar en utbildning som inte berättigar till aktivitetsstöd eller utvecklingsersättning,

3. påbörjar en utbildning på heltid inom kommunal vuxenutbildning på grundläggande eller gymnasial nivå enligt [20 kap. skollagen](https://selex.se/eli/sfs/1985/1100) ([2010:800](https://selex.se/eli/sfs/2010/800)), eller motsvarande utbildning på heltid vid folkhögskola, enligt [30 §](#30) andra stycket 4 förordningen ([2000:634](https://selex.se/eli/sfs/2000/634)) om arbetsmarknadspolitiska program eller en utbildning som avses i [30 §](#30) andra stycket 5 den förordningen,

4. påbörjar en frånvaroperiod med föräldrapenningsförmån enligt socialförsäkringsbalken på heltid,

5. inte längre kan delta i programmet på grund av ett annat hinder som har anmälts till och godtagits av Arbetsförmedlingen, eller

6. av Arbetsförmedlingen bedöms kunna uppfylla ett inkomstvillkor enligt 3 kap. [2 §](#kap3.2) lagen ([2024:506](https://selex.se/eli/sfs/2024/506)) om arbetslöshetsförsäkring.

Om frånvaro enligt första stycket 1-5 kan antas bli kortvarig, får Arbetsförmedlingen avvakta med utskrivning till dess att frånvaron har varat mer än 30 kalenderdagar i följd. Förordning ([2024:1354](https://selex.se/eli/sfs/2024/1354)).

### 13 a §

Arbetsförmedlingen ska skriva ut en person ur jobb- och utvecklingsgarantin om han eller hon har en pågående period med sjukfrånvaro på heltid och den har varat mer än 30 kalenderdagar i följd.

Innan personen skrivs ut ur jobb- och utvecklingsgarantin ska Arbetsförmedlingen undersöka om aktiviteterna i programmet kan anpassas så att han eller hon åter kan delta i programmet. Förordning ([2024:1354](https://selex.se/eli/sfs/2024/1354)).

### 13 b §

Ärenden om utskrivning ska handläggas skyndsamt. Förordning ([2024:1354](https://selex.se/eli/sfs/2024/1354)).

## Återinträde i programmet

### 14 §

Den som har skrivits ut ur jobb- och utvecklingsgarantin enligt [13 §](#13) första stycket 1 har möjlighet att återinträda i programmet under förutsättning att han eller hon inte erbjuds en anställning och inte heller skulle kunna uppfylla ett inkomstvillkor och få en ersättningsperiod om 200 eller 300 ersättningsdagar enligt lagen ([2024:506](https://selex.se/eli/sfs/2024/506)) om arbetslöshetsförsäkring.

Om en person som avses i första stycket skulle kunna uppfylla ett inkomstvillkor och få en ersättningsperiod om 100 ersättningsdagar enligt lagen om arbetslöshetsförsäkring, får återinträde enligt första stycket inte ske förrän samtliga ersättningsdagar har förbrukats. Förordning ([2024:1354](https://selex.se/eli/sfs/2024/1354)).

### 14 a §

Den som har skrivits ut ur jobb- och utvecklingsgarantin enligt [13 §](#13) första stycket 2-5 eller [13 a §](#13a) har möjlighet att återinträda i programmet, under förutsättning att han eller hon inte skulle kunna uppfylla ett inkomstvillkor och få en ersättningsperiod om 200 eller 300 ersättningsdagar enligt lagen ([2024:506](https://selex.se/eli/sfs/2024/506)) om arbetslöshetsförsäkring och att avbrottet i programmet har varat i högst ett år. Den som har skrivits ut för att påbörja en utbildning inom skolväsendet eller motsvarande utbildning vid en folkhögskola har dock möjlighet att återinträda under förutsättning att avbrottet har varat i högst tre år.

Om en person som avses i första stycket skulle kunna uppfylla ett inkomstvillkor och få en ersättningsperiod om 100 ersättningsdagar enligt lagen om arbetslöshetsförsäkring får han eller hon dock inte återinträda i programmet förrän samtliga ersättningsdagar har förbrukats. Förordning ([2024:1354](https://selex.se/eli/sfs/2024/1354)).

### 14 b §

Den som har skrivits ut ur jobb- och utvecklingsgarantin enligt [13 §](#13) första stycket 6 har möjlighet att återinträda i programmet, under förutsättning att han eller hon

1. efter att ha förbrukat en ersättningsperiod om 100 ersättningsdagar enligt lagen ([2024:506](https://selex.se/eli/sfs/2024/506)) om arbetslöshetsförsäkring inte erbjuds en anställning och inte heller skulle kunna uppfylla ett inkomstvillkor och få en ny ersättningsperiod om 100, 200 eller 300 ersättningsdagar, eller

2. har ansökt om och nekats arbetslöshetsersättning på den grunden att han eller hon inte uppfyller ett inkomstvillkor enligt 3 kap. [2 §](#kap3.2) lagen om arbetslöshetsförsäkring. Förordning ([2024:1354](https://selex.se/eli/sfs/2024/1354)).

## Återkallelse av anvisning till programmet

### 15 §

En anvisning till programmet ska återkallas om

1. den som anvisats missköter sig eller stör verksamheten, eller

2. det i övrigt finns särskilda skäl för att återkalla anvisningen.

För den som förbrukat sina 450 dagar med ersättning enligt 2 kap. [8 §](#kap2.8) förordningen ([2017:819](https://selex.se/eli/sfs/2017/819)) om ersättning till deltagare i arbetsmarknadspolitiska insatser, ska anvisningen dessutom återkallas om han eller hon

1. avvisar någon insats inom programmet eller någon annan arbetsmarknadspolitisk åtgärd,

2. utan godtagbart skäl avvisar ett erbjudet lämpligt arbete,

3. inte redovisar sina jobbsökaraktiviteter, eller

4. inte har regelbunden kontakt med en arbetsförmedlare.

Ett beslut om återkallelse gäller omedelbart. Förordning ([2017:827](https://selex.se/eli/sfs/2017/827)).

## Ny anvisning till programmet

### 16 §

Om en anvisning till jobb- och utvecklingsgarantin har återkallats enligt [15 §](#15) första stycket 1 eller andra stycket får den enskilde på nytt anvisas till programmet om han eller hon

1. har anmält sig som arbetssökande hos Arbetsförmedlingen inom 60 kalenderdagar efter återkallelsen, och

2. efter återkallelsen har varit inskriven som arbetssökande hos Arbetsförmedlingen under 45 dagar som det skulle ha lämnats aktivitetsstöd för om inte återkallelsen hade gjorts.

Vid tillämpning av första stycket 2 ska dagar då den enskilde utfört förvärvsarbete räknas in i de 45 dagarna. Förordning ([2024:1354](https://selex.se/eli/sfs/2024/1354)).

## Ersättning till den enskilde

### 17 §

I förordningen ([2017:819](https://selex.se/eli/sfs/2017/819)) om ersättning till deltagare i arbetsmarknadspolitiska insatser finns bestämmelser om att den som tar del av programmet jobb- och utvecklingsgarantin kan få ekonomiskt stöd för sin försörjning i form av aktivitetsstöd eller utvecklingsersättning. Förordning ([2017:827](https://selex.se/eli/sfs/2017/827)).

## Ekonomiskt stöd till anordnare

### 18 §

Ekonomiskt stöd får lämnas till den som anordnar arbetsträning eller förstärkt arbetsträning enligt [10 §](#10). Arbetsförmedlingen beslutar om och betalar ut stödet.

När ekonomiskt stöd lämnas till privata arbetsgivare eller offentliga arbetsgivare vid drift av affärsverksamhet, ska Arbetsförmedlingen säkerställa att inte vissa företag eller viss produktion gynnas på det sätt som framgår av artikel 107.1 i fördraget om Europeiska unionens funktionssätt. Förordning ([2015:949](https://selex.se/eli/sfs/2015/949)).

### 19 §

Arbetsförmedlingen ska se till att stöd enligt denna förordning används på föreskrivet sätt. Förordning ([2007:932](https://selex.se/eli/sfs/2007/932)).

## Återbetalning och återkrav

### 20 §

En mottagare av ekonomiskt stöd enligt denna förordning är återbetalningsskyldig om han eller hon genom att lämna oriktiga uppgifter eller på något annat sätt har förorsakat att stöd har lämnats på felaktig grund eller med ett för högt belopp.

Om stöd i annat fall har lämnats på felaktig grund eller med ett för högt belopp, är mottagaren återbetalningsskyldig endast om han eller hon insett eller skäligen borde ha insett felet. Förordning ([2010:397](https://selex.se/eli/sfs/2010/397)).

### 20 a §

Om en mottagare av ekonomiskt stöd är återbetalningsskyldig enligt [20 §](#20), ska Arbetsförmedlingen besluta att återkräva det felaktigt utbetalda beloppet. Förordning ([2010:397](https://selex.se/eli/sfs/2010/397)).

### 20 b §

Vid återkrav enligt [20 a §](#20a) får Arbetsförmedlingen bevilja anstånd med betalningen eller träffa avtal med den återbetalningsskyldige om en avbetalningsplan. Arbetsförmedlingen ska i sådana fall ta ut ränta på det obetalda beloppet.

Ränta ska tas ut från den dag då anståndet beviljades eller avtalet om avbetalningsplan träffades, dock inte för tid innan det återkrävda beloppet har förfallit till betalning.

Ränta ska tas ut efter en räntesats som vid varje tidpunkt överstiger statens utlåningsränta med två procentenheter. Förordning ([2010:397](https://selex.se/eli/sfs/2010/397)).

### 20 c §

Om ett belopp som har återkrävts med stöd av [20 §](#20) inte betalas i rätt tid, ska dröjsmålsränta enligt räntelagen ([1975:635](https://selex.se/eli/sfs/1975/635)) tas ut på beloppet. Detsamma gäller när den återbetalningsskyldige beviljats anstånd med betalningen eller träffat ett avtal om en avbetalningsplan enligt [20 b §](#20b) och betalning inte sker inom den tid som följer av beslutet om anstånd eller avtalet. Förordning ([2010:397](https://selex.se/eli/sfs/2010/397)).

### 20 d §

Om det med hänsyn till den återbetalningsskyldiges personliga eller ekonomiska förhållanden eller andra omständigheter finns särskilda skäl för det, får Arbetsförmedlingen helt eller delvis efterge ett krav på återbetalning enligt [20 a §](#20a) eller ett krav på ränta enligt 20 b eller [20 c §](#20c). Myndigheten ska i sådant fall i beslutet ange vilka de särskilda skälen är och dokumentera den information som ligger till grund för beslutet. Förordning ([2010:397](https://selex.se/eli/sfs/2010/397)).

### 20 e §

Vid återkrav enligt [20 a §](#20a) får Arbetsförmedlingen, vid en senare utbetalning av stöd till den återbetalningsskyldige, besluta att dra av ett skäligt belopp i avräkning på vad som har betalats ut för mycket. Detsamma gäller skyldighet att betala ränta enligt 20 b eller [20 c §](#20c). Förordning ([2010:397](https://selex.se/eli/sfs/2010/397)).

## Tillsyn

### 21 §

Arbetsförmedlingen ska till Inspektionen för arbetslöshetsförsäkringen lämna de uppgifter som har betydelse för inspektionens granskning av handläggningen av och rutinerna för handläggningen av ärenden om återkallande av anvisningar till programmet. Förordning ([2007:932](https://selex.se/eli/sfs/2007/932)).

## Omprövning och överklagande

### 22 §

Arbetsförmedlingens beslut enligt denna förordning ska omprövas hos myndighetens centrala enhet för omprövning, om det begärs av den som beslutet gäller. Vid omprövningen får beslutet inte ändras till den enskildes nackdel.

En begäran om omprövning ska vara skriftlig. Begäran ska ges in till Arbetsförmedlingen och ska ha kommit in dit inom tre veckor från den dag då den som begär omprövning fick del av beslutet. Förordning ([2010:397](https://selex.se/eli/sfs/2010/397)).

### 22 a §

I [40 §](#40) förvaltningslagen ([2017:900](https://selex.se/eli/sfs/2017/900)) finns bestämmelser om överklagande till allmän förvaltningsdomstol. Andra beslut än beslut om omprövning av beslut enligt 13, 13 a, 14-14 b, 15 och [20 e §](#20e)§ får dock inte överklagas.

Om ett beslut överklagas innan det har omprövats, ska överklagandet anses som en begäran om omprövning. Förordning ([2024:1354](https://selex.se/eli/sfs/2024/1354)).

## Bemyndigande

### 23 §

Arbetsförmedlingen får meddela de föreskrifter som behövs för verkställigheten av denna förordning. Förordning ([2007:932](https://selex.se/eli/sfs/2007/932)).